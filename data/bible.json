{
  "Genesis": {
    "1": {
      "1": "ಆರಂಭಾಕ್ ದೆವಾನ್ ಆಕಾಸ್ ಆನಿ ಪೃಥ್ವಿ ರಚ್ಲಿ.",
      "2": "ಪೃಥ್ವಿ ನಿರಾಕಾರ್ ಆನಿ ರಿತಿ ಆಸ್ಲಿ. ಆದಿಸಾಗೊರಾಚೆರ್ ಅಂಧ್ಕಾರ್ ಭರೊನ್ ಆಸ್ಲೊ ಆನಿ ದೈವಿಕ್ ವಾರೆಂ ಉದ್ಕಾಚೆರ್ ಮಾರ್ತಾಲೆಂ.",
      "3": "ದೆವಾನ್ ಮ್ಹಳೆಂ: \"ಉಜ್ವಾಡ್ ಜಾಂವ್\" ಆನಿ ಉಜ್ವಾಡ್ ಜಾಲೊ.",
      "4": "ದೆವಾಕ್ ಉಜ್ವಾಡ್ ಬರೊ ದಿಸ್ಲೊ. ದೆವಾನ್ ಉಜ್ವಾಡ್ ಕಾಳೊಕಾ ದಾವ್ನ್ ವಿಂಗಡ್ ಕೆಲೊ.",
      "5": "ದೆವಾನ್ ಉಜ್ವಾಡಾಕ್ \"ದೀಸ್\" ಆನಿ ಕಾಳೊಕಾಕ್ \"ರಾತ್\" ಮ್ಹಣ್ ನಾಂವ್ ದಿಲೆಂ. ಸಾಂಜ್ ಜಾಲಿ, ಸಕಾಳ್ ಆಯ್ಲಿ: ಹೊ ಪಯ್ಲೊ ದೀಸ್.",
      "6": "ದೆವಾನ್ ಮ್ಹಳೆಂ: \"ಉದಕ್ ದೋನ್ ವಾಂಟೆ ಕರುಂಕ್ ಉದ್ಕಾ ಮಧೆಂ ಏಕ್ ಅಂತ್ರಾಳ್ ಜಾಂವ್.\" ಆನಿ ತಶೆಂಚ್ ಜಾಲೆಂ.",
      "7": "ದೆವಾನ್ ಅಂತ್ರಾಳ್ ಕೆಲೆಂ ಆನಿ ಅಂತ್ರಾಳಾ ಸಕಯ್ಲೆಂ ಉದಕ್ ಅಂತ್ರಾಳಾ ವಯ್ಲ್ಯಾ ಉದ್ಕಾ ದಾವ್ನ್ ವಿಂಗಡ್ ಕೆಲೆಂ.",
      "8": "ದೆವಾನ್ ಅಂತ್ರಾಳಾಕ್ ಆಕಾಸ್ ಮ್ಹಣ್ ನಾಂವ್ ದಿಲೆಂ. ಸಾಂಜ್ ಜಾಲಿ, ಸಕಾಳ್ ಆಯ್ಲಿ: ಹೊ ದುಸ್ರೊ ದೀಸ್.",
      "9": "ದೆವಾನ್ ಮ್ಹಳೆಂ: \"ಆಕಾಸಾ ಪಂದ್ಲೆಂ ಉದಕ್ ಎಕೆ ಸುವಾತೆರ್ ಜಮಾ ಜಾಂವ್ ಆನಿ ಸುಕಿ ಧರ್ಣ್ ದಿಸುಂ.\" ಆನಿ ತಶೆಂಚ್ ಜಾಲೆಂ.",
      "10": "ದೆವಾನ್ ಸುಕೆ ಧರ್ಣಿಕ್ ಭುಮಿ ಆನಿ ಉದ್ಕಾಚೆ ರಾಶಿಕ್ ದರ್ಯೊ ಮ್ಹಣ್ ನಾಂವ್ ದಿಲೆಂ. ಆನಿ ದೆವಾಕ್ ತೆಂ ಬರೆಂ ದಿಸ್ಲೆಂ.",
      "11": "ದೆವಾನ್ ಮ್ಹಳೆಂ: \"ಭುಮಿ ವನಸ್ಪತಿ ಉತ್ಪನ್ನ್ ಕರುಂ: ಸರ್ವ್ ಜಿನ್ಸಾಂಚಿಂ ಬಿಂ ದಿತಲಿಂ ಝಾಡಾಂ ಆನಿ ಬಿಯೊ ಆಸ್ಲಲ್ಯಾ ಫಳಾಂಚೆ ರೂಕ್ ಉತ್ಪನ್ನ್ ಜಾಂವ್.\" ಆನಿ ತಶೆಂಚ್ ಜಾಲೆಂ.",
      "12": "ಭುಮಿನ್ ವನಸ್ಪತಿ ಉತ್ಪನ್ನ್ ಕೆಲಿ: ಸರ್ವ್ ಜಿನ್ಸಾಂಚಿಂ ಬಿಂ ದಿತಲಿಂ ಝಾಡಾಂ ಆನಿ ಬಿಯೊ ಆಸ್ಲಲ್ಯಾ ಫಳಾಂಚೆ ರೂಕ್ ಜಾಲೆ. ದೆವಾಕ್ ತೆಂ ಬರೆಂ ದಿಸ್ಲೆಂ.",
      "13": "ಸಾಂಜ್ ಜಾಲಿ, ಸಕಾಳ್ ಆಯ್ಲಿ: ಹೊ ತಿಸ್ರೊ ದೀಸ್.",
      "14": "ದೆವಾನ್ ಮ್ಹಳೆಂ: \"ದಿಸಾ ಥಾವ್ನ್ ರಾತ್ ವೆಗ್ಳಿ ಕರುಂಕ್ ಆಕಾಸಾಚೆರ್ ದಿವೆ ಜಾಂವ್; ಕಾಳ್, ದೀಸ್ ಆನಿ ವರ್ಸಾಂ ದಾಕೊಂವ್ಕ್ ತೆ ಉಪ್ಕಾರುಂ.",
      "15": "ಪೃಥ್ವೆಕ್ ಉಜ್ವಾಡ್ ದೀಂವ್ಕ್ ಆಕಾಸಾಚೆರ್ ತೆ ದಿವೆ ಆಸುಂ\", ಆನಿ ತಶೆಂಚ್ ಜಾಲೆಂ.",
      "16": "ದೆವಾನ್ ದೋನ್ ವ್ಹಡ್ ದಿವೆ ರಚ್ಲೆ: ವ್ಹಡ್ಲೊ ದಿವೊ ದೀಸ್ ಚಲೊಂವ್ಕ್ ಆನಿ ದಾಕ್ಟೊ ದಿವೊ ರಾತ್ ಚಲೊಂವ್ಕ್; ಆನಿ ನೆಕೆತ್ರಾಂಯ್ ತಾಣೆಂ ರಚ್ಲಿಂ.",
      "17": "*",
      "18": "ಪೃಥ್ವೆಕ್ ಉಜ್ವಾಡ್ ದಿಂವ್ಕ್, ದೀಸ್ ಆನಿ ರಾತ್ ಚಲೊಂವ್ಕ್ ಆನಿ ಕಾಳೊಕಾ ಥಾವ್ನ್ ಉಜ್ವಾಡ್ ವೆಗ್ಳೊ ಕರುಂಕ್ ದೆವಾನ್ ತಾಂಕಾಂ ಆಕಾಸಾಚೆರ್ ಘಾಲಿಂ.",
      "19": "ಸಾಂಜ್ ಜಾಲಿ, ಸಕಾಳ್ ಆಯ್ಲಿ; ಹೊ ಚೊವ್ತೊ ದೀಸ್.",
      "20": "ದೆವಾನ್ ಮ್ಹಳೆಂ: \"ಉದಕ್ ಪ್ರಾಣಿಯಾಂನಿ ಭರೊಂ ಆನಿ ಸುಕ್ಣಿಂ ಭುಮಿ ವಯ್ರ್ ಅಂತ್ರಾಳಾರ್ ಉಬುಂ.\" ಆನಿ ತಶೆಂಚ್ ಜಾಲೆಂ.",
      "21": "ದೆವಾನ್ ಸರ್ವ್ ಜಿನ್ಸಾಂಚೆ ವ್ಹಡ್ ವ್ಹಡ್ ಮಾಶೆ ಆನಿ ಉದ್ಕಾಂತ್ ಹಿಂಡಾಂ ಹಿಂಡಾಂನಿ ಭೊಂವ್ತಲೆ ಪ್ರಾಣಿ ರಚ್ಲೆ ಆನಿ ಸರ್ವ್ ಜಿನ್ಸಾಂಚಿಂ ಪಾಕಾಟ್ಯಾಂಚಿಂ ಸುಕ್ಣಿಂ ರಚ್ಲಿಂ. ದೆವಾಕ್ ತೆಂ ಬರೆಂ ದಿಸ್ಲೆಂ.",
      "22": "ದೆವಾನ್ ತಾಂಕಾಂ ಆಶಿರ್ವಾದ್ ದಿವ್ನ್ ಮ್ಹಳೆಂ: \"ವಾಡಾ ಆನಿ ಚಡಾ, ದರ್ಯಾಚ್ಯಾ ಉದ್ಕಾಂತ್ ಭರಾ; ಆನಿ ಸುಕ್ಣಿಂ ಪೃಥ್ವೆಚೆರ್ ಉದಂಡ್ ಚಡೊಂ.\"",
      "23": "ಸಾಂಜ್ ಜಾಲಿ, ಸಕಾಳ್ ಆಯ್ಲಿ: ಹೊ ಪಾಂಚ್ವೊ ದೀಸ್.",
      "24": "ದೆವಾನ್ ಮ್ಹಳೆಂ: \"ಪೃಥ್ವೆಚೆರ್ ಸರ್ವ್ ಜಿನ್ಸಾಂಚೆ ಪ್ರಾಣಿ ಉತ್ಪನ್ನ್ ಜಾಂವ್: ಜಾನ್ವಾರಾಂ, ಜಿವ್ದಾಳಿ ಆನಿ ರಾನ್ವಟ್ ಮೊನ್ಜಾತಿ.\"",
      "25": "ದೆವಾನ್ ಸರ್ವ್ ಜಿನ್ಸಾಂಚ್ಯೊ ರಾನ್ವಟ್ ಮೊನ್ಜಾತಿ, ಜಾನ್ವಾರಾಂ ಆನಿ ಜಿವ್ದಾಳಿ ರಚ್ಲ್ಯೊ. ದೆವಾಕ್ ತೆಂ ಬರೆಂ ದಿಸ್ಲೆಂ.",
      "26": "ಆನಿ ದೆವಾನ್ ಮ್ಹಳೆಂ: \"ಆಮ್ಚ್ಯಾಚ್ ರುಪಾಚೊ ಆನಿ ಆಮ್ಚ್ಯಾಚ್ ಸಾಕ್ರ್ಯಾಚೊ ಮನ್ಶಾಕ್ ಆಮಿ ಕರುಂಯಾ. ದರ್ಯಾಚ್ಯಾ ಮಾಸ್ಳ್ಯಾಂಚೆರ್, ಅಂತ್ರಾಳಾಚ್ಯಾ ಸುಕ್ಣ್ಯಾಂಚೆರ್, ಜಾನ್ವಾರಾಂಚೆರ್, ಸರ್ವ್ ರಾನ್ವಟ್ ಮೊನ್ಜಾತಿಂಚೆರ್ ಆನಿ ಧರ್ಣಿರ್ ಚರ್ತಲ್ಯಾ ಸರ್ವ್ ಜಿವ್ದಾಳಿಂಚೆರ್ ಮನಿಸ್ ಅಧಿಕಾರ್ ಚಲೊಂವ್!\"",
      "27": "ದೆವಾನ್ ಮನ್ಶಾಕ್ ಆಪ್ಲ್ಯಾ ಸಾಕ್ರ್ಯಾಚೊ ರಚ್ಲೊ. ದೆವಾಚ್ಯಾ ಸಾಕ್ರ್ಯಾಚೊ ತಾಕಾ ರಚ್ಲೊ. ದಾದ್ಲೊ ಆನಿ ಸ್ತ್ರೀ ತಾಣೆಂ ತಾಂಕಾಂ ರಚ್ಲಿಂ.",
      "28": "ದೆವಾನ್ ತಾಂಕಾಂ ಆಶಿರ್ವಾದ್ ದಿಲೊ ಆನಿ ಮ್ಹಳೆಂ: \"ವಾಡಾ ಆನಿ ಚಡಾ ಆನಿ ಪೃಥ್ವಿ ಭರಾ, ಆನಿ ತಿ ತುಮ್ಚೆ ಆಧೀನ್ ಹಾಡಾ. ದರ್ಯಾಚ್ಯಾ ಮಾಸ್ಳ್ಯಾಂಚೆರ್, ಅಂತ್ರಾಳಾಚ್ಯಾ ಸುಕ್ಣ್ಯಾಂಚೆರ್ ಆನಿ ಪೃಥ್ವೆಚೆರ್ ಜಿಯೆತಲ್ಯಾ ಸರ್ವ್ ಮೊನ್ಜಾತಿಂಚೆರ್ ಅಧಿಕಾರ್ ಚಲಯಾ.\"",
      "29": "ಆನಿ ದೆವಾನ್ ಮ್ಹಳೆಂ: \"ಅಬ್ಳೆ, ಸಗ್ಳೆ ಪೃಥ್ವ್ವೆ ವಯ್ಲಿಂ ಸರ್ವ್ ಬಿಂ ದಿತಲಿಂ ಝಾಡಾಂ ಆನಿ ಬಿಯೊ ಆಸ್ಲಲ್ಯಾ ಫಳಾಂಚೆ ಸರ್ವ್ ರೂಕ್ ತುಮ್ಚ್ಯಾ ಖಾಣಾ ಖಾತಿರ್ ಹಾಂವ್ ತುಮ್ಕಾಂ ದಿತಾಂ.",
      "30": "ಆನಿ ಸರ್ವ್ ರಾನ್ವಟ್ ಮೊನ್ಜಾತಿಂಕ್, ಅಂತ್ರಾಳಾಚ್ಯಾ ಸುಕ್ಣ್ಯಾಂಕ್ ಆನಿ ಧರ್ಣಿರ್ ಚರ್ತಲ್ಯಾ ಜಿವ್ದಾಳಿಂಕ್, ಜಿವಾಚೊ ಸ್ವಾಸ್ ಆಸ್ಲಲ್ಯಾ ಸರ್ವ್ ಪ್ರಾಣಿಯಾಂಕ್ ಸರ್ವ್ ಜಿನ್ಸಾಂಚೆಂ ತಣ್ ಆನಿ ಝಾಡಾಂ ಖಾಣಾ ಖಾತಿರ್ ದಿತಾಂ.\" ಆನಿ ತಶೆಂಚ್ ಜಾಲೆಂ.",
      "31": "ದೆವಾನ್ ಆಪ್ಣೆಂ ಕೆಲ್ಲೆಂ ತೆಂ ಸಗ್ಳೆಂ ದೆಕ್ಲೆಂ: ತೆಂ ತಾಕಾ ಭೋವ್ ಬರೆಂ ದಿಸ್ಲೆಂ. ಸಾಂಜ್ ಜಾಲಿ, ಸಕಾಳ್ ಆಯ್ಲಿ; ಹೊ ಸವೊ ದೀಸ್."
    },
    "2": {
      "1": "ಅಶೆಂ ಆಕಾಸ್ ಆನಿ ಪೃಥ್ವಿ ಆನಿ ಸಗ್ಳಿ ತಾಂಚಿ ನೆಟೊವ್ಣಿ ಸಂಪೂರ್ಣ್ ಜಾಲಿ.",
      "2": "ಆನಿ ಸಾತ್ವ್ಯಾ ದಿಸಾ ದೆವಾನ್ ಆಪ್ಣೆಂ ಹಾತಿಂ ಘೆತ್‍ಲ್ಲೆಂ ಕಾಮ್ ಸೊಂಪಯ್ಲೆಂ. ಆಪ್ಲೆಂ ಸಗ್ಳೆಂ ಕಾಮ್ ಸೊಂಪಯ್ತಚ್ ಸಾತ್ವ್ಯಾ ದಿಸಾ ತಾಣೆಂ ವಿಶೆವ್ ಘೆತ್ಲೊ.",
      "3": "ಆನಿ ದೆವಾನ್ ಸಾತ್ವ್ಯಾ ದಿಸಾಚೆರ್ ಆಶಿರ್ವಾದ್ ಘಾಲುನ್ ತೊ ಪವಿತ್ರ್ ಕೆಲೊ. ಕಿತ್ಯಾಕ್ ಸಗ್ಳೆಂ ರಚುನ್ ಜಾತಚ್ ತ್ಯಾ ದಿಸಾ ತಾಣೆಂ ವಿಶೆವ್ ಘೆತ್‍ಲ್ಲೊ.",
      "4": "ಹಿ ಆಕಾಸ್ ಆನಿ ಪೃಥ್ವೆಚ್ಯಾ ರಚ್ಪಾಚಿ ಕದಾ.",
      "5": "ಪೃಥ್ವೆಚೆರ್ ಝಾಡಾಂ ಝಾಡ್ಕುಟಾಂ ನಾತ್ಲಿಂ. ಶೆತಾಂತ್ ಕಸಲೆಂಚ್ ತಣ್ ಕಿರ್ಲುಂಕ್ ನಾತ್ಲೆಂ, ಕಿತ್ಯಾಕ್ ಸರ್ವೆಸ್ಪರಾ ದೆವಾನ್ ಭುಂಯ್ಚೆರ್ ಪಾವ್ಸ್ ಧಾಡುಂಕ್ ನಾತ್ಲೊ ಆನಿ ಭುಂಯ್ ವಸೊಂವ್ಕ್ ಕೊಣ್‍ಚ್ ಮನಿಸ್ ನಾತ್ಲೊ.",
      "6": "ಪೂಣ್ ಭುಂಯ್ತ್‍ಲಿ ಏಕ್ ಝರ್ ವಯ್ರ್ ಸರ್ತಾಲಿ ಆನಿ ಸಗ್ಳಿ ಧರ್ಣ್ ಭಿಜಯ್ತಾಲಿ.",
      "7": "ತೆದ್ನಾ ಸರ್ವೆಸ್ಪರಾ ದೆವಾನ್ ಧರ್ಣಿಚೆ ಮಾತಿಯೆಚೊ ಮನ್ಶಾಕ್ ಕೆಲೊ ಆನಿ ತಾಚ್ಯಾ ನಾಕಾಚ್ಯಾ ಪುಡಾಂನಿ ಜಿವಾಚೊ ಸ್ವಾಸ್ ಫುಂಕ್ಲೊ ಆನಿ ಮನಿಸ್ ಏಕ್ ಜಿವೊ ಪ್ರಾಣಿ ಜಾಲೊ.",
      "8": "ಸರ್ವೆಸ್ಪರಾ ದೆವಾನ್ ಉದೆಂತಿಕ್ ಆಸ್ಲಲ್ಯಾ ಏದೆನಾಂತ್ ಏಕ್ ಬಾಗ್ ಕೆಲಿ ಆನಿ ಆಪ್ಣೆಂ ರಚ್‍ಲ್ಲ್ಯಾ ಮನ್ಶಾಕ್ ತಾಂತುಂ ದವರ್ಲೊ.",
      "9": "ಸರ್ವೆಸ್ಪರಾ ದೆವಾನ್ ತೆ ಬಾಗೆಂತ್ ಸರ್ವ್ ಜಿನ್ಸಾಂಚೆ ರೂಕ್ ವಾಡೊಂಕ್ ಸೊಡ್ಲೆ. ಪಳೆಂವ್ಕ್ ತೆ ಸೊಭಿತ್ ಆಸ್ಲೆ ಆನಿ ತಾಂಚಿಂ ಫಳಾಂ ರುಚಿಕ್ ಆಸ್ಲಿಂ. ಬಾಗೆಚ್ಯಾ ಮಧೆಕತ್ ಜಿವಿತಾಚೊ ರೂಕ್ ಆಸ್ಲೊ ಆನಿ ಬರ್ಯಾ ವಾಯ್ಟಾಚೆ ಸಮ್ಜಣೆಚೊ ರೂಕ್‍ಯೀ ಆಸ್ಲೊ.",
      "10": "ಏದೆನಾಂತ್ಲ್ಯಾನ್ ಏಕ್ ನ್ಹಂಯ್ ವ್ಹಾಳ್ತಾಲಿ ಆನಿ ಬಾಗೆಕ್ ಉದಕ್ ದಿತಾಲಿ. ಭಾಯ್ರ್ ತಿ ಫಾಂಟೆ ಜಾವ್ನ್ ಚಾರ್ ನ್ಹಂಯೊ ಜಾಲ್ಲ್ಯೊ.",
      "11": "ಪಯ್ಲೆಚೆಂ ನಾಂವ್ ಪಿಶೊನ್; ಭಾಂಗಾರ್ ಮೆಳ್ತಾ ತ್ಯಾ ಹವೀಲ ದೆಶಾ ಭೊಂವ್ತಿಂ ತಿ ವ್ಹಾಳ್ತಾ.",
      "12": "ತ್ಯಾ ದೆಶಾಚೆಂ ಭಾಂಗಾರ್ ಆಪುಟ್; ಥಂಯ್ ಪರ್ಮಳಿಕ್ ಧುಂಪ್ ಆನಿ ರತ್ನಾಫಾತರ್‍ಯೀ ಮೆಳ್ತಾತ್.",
      "13": "ದುಸ್ರೆ ನ್ಹಂಯ್ಚೆ ನಾಂವ್ ಗಿಹೋನ್, ತಿ ಕೂಷ್ ದೆಶಾ ಭೊಂವ್ತಿಂ ವ್ಹಾಳ್ತಾ.",
      "14": "ತಿಸ್ರೆ ನ್ಹಂಯ್ಚೆ ನಾಂವ್ ಟಿಗ್ರಿಸ್; ತಿ ಆಶೂರಾಚೆ ಉದೆಂತಿ ಕುಶಿನ್ ವ್ಹಾಳ್ತಾ, ಆನಿ ಚೊವ್ತೆ ನ್ಹಂಯ್ಚೆಂ ನಾಂವ್ ಯುಫ್ರಾಟಿಸ್.",
      "15": "ಸರ್ವೆಸ್ಪರಾ ದೆವಾನ್ ಮನ್ಶಾಕ್ ಏದೆನಾಚೆ ಬಾಗೆಂತ್ ತಿ ವಸೊಂವ್ಕ್ ಆನಿ ಸಾಂಬಾಳುಂಕ್ ದವರ್ಲೊ.",
      "16": "ಆನಿ ಮನ್ಶಾಕ್ ಸರ್ವೆಸ್ಪರಾ ದೆವಾನ್ ಫರ್ಮಾಯ್ಲೆಂ: \"ಬಾಗೆಂತ್ಲ್ಯಾ ಸರ್ವ್ ರುಕಾಂಚಿಂ ಫಳಾಂ ತುವೆಂ ಖಾವ್ಯೆತ್.",
      "17": "ಪೂಣ್ ಬರ್ಯಾ ವಾಯ್ಟಾಚಿ ಸಮ್ಜೊಣಿ ದಿತಾ ತ್ಯಾ ರುಕಾಚೆಂ ಫಳ್ ಮಾತ್ರ್ ತುವೆಂ ಖಾಂವ್ಕ್ ನಜೊ. ತೆಂ ಖೆಲ್ಲ್ಯಾ ದಿಸಾ ತುಂ ಖರೆಂಚ್ ಮರ್ತಲೊಯ್.\"",
      "18": "ಆನಿ ಸರ್ವೆಸ್ಪರ್ ದೇವ್ ಮ್ಹಣಾಲೊ: \"ಮನ್ಶಾನ್ ಎಕ್ಸುರೊ ಆಸ್ಚೆಂ ಬರೆಂ ನ್ಹಯ್, ಹಾಂವ್ ತಾಕಾ ಫಾವೊ ತಸಲಿ ಸಾಂಗಾತಿಣ್ ಕರುನ್ ದಿತಲೊಂ.\"",
      "19": "ಆನಿ ಸರ್ವೆಸ್ಪರಾ ದೆವಾನ್ ಧರ್ಣಿಚೆ ಮಾತಿಯೆ ದಾವ್ನ್ ಸರ್ವ್ ಮೊನ್ಜಾತಿ ಆನಿ ಅಂತ್ರಾಳಾಚಿಂ ಸುಕ್ಣಿಂ ಕೆಲಿಂ. ಮನಿಸ್ ತಾಂಕಾಂ ಕಿತೆಂ ನಾಂವ್ ದಿತಾ ಮ್ಹಣ್ ಪಳೆಂವ್ಚೆ ಖಾತಿರ್ ತಾಣೆಂ ತಾಂಕಾಂ ಮನ್ಶಾ ಮುಕಾರ್ ಹಾಡ್ಲಿಂ. ಜೆಂ ನಾಂವ್ ಮನ್ಶಾನ್ ಹರೇಕ್ ಪ್ರಾಣಿಯಾಕ್ ದಿಲೆಂ, ತೆಂಚ್ ನಾಂವ್ ತಾಂಚೆಂ ಜಾಂವ್ಕ್ ಜಾಯ್ ಆಸ್ಲೆಂ.",
      "20": "ಮನ್ಶಾನ್ ಸರ್ವ್ ಜಾನ್ವಾರಾಂಕ್, ಅಂತ್ರಾಳಾಚ್ಯಾ ಸುಕ್ಣ್ಯಾಂಕ್ ಆನಿ ಸರ್ವ್ ಮೊನ್ಜಾತಿಂಕ್ ನಾಂವಾಂ ದಿಲಿಂ. ಪೂಣ್ ತಾಕಾ ಫಾವೊ ತಸಲಿ ಸಾಂಗಾತಿಣ್ ಮೆಳ್ಳಿ ನಾ.",
      "21": "ತೆದ್ನಾ ಸರ್ವೆಸ್ಪರಾ ದೆವಾನ್ ಮನ್ಶಾಕ್ ಗಾಢ್ ನಿದೆಂತ್ ಘಾಲೊ ಆನಿ ತೊ ನಿದೆಂತ್ ಆಸ್ತಾನಾ ತಾಚಿ ಏಕ್ ಬೋರ್ ಕಾಡ್ಲಿ ಆನಿ ತಿ ಸುವಾತ್ ಮಾಸಾನ್ ಭರ್ಲಿ.",
      "22": "ಸರ್ವೆಸ್ಪರಾ ದೆವಾನ್ ಮನ್ಶಾ ಥಾವ್ನ್ ಕಾಡ್ಲಲೆ ಬೊರಿಚಿ ಏಕ್ ಸ್ತ್ರೀ ರಚ್ಲಿ ಆನಿ ತಿಕಾ ಮನ್ಶಾ ಮುಕಾರ್ ಹಾಡ್ಲಿ.",
      "23": "ತೆದ್ನಾ ಮನ್ಶಾನ್ ಮ್ಹಳೆಂ: ಶೆಕಿಂ ಹಿ ಮ್ಹಜ್ಯಾ ಹಾಡಾಚೆಂ ಹಾಡ್, ಆನಿ ಮ್ಹಜ್ಯಾ ಮಾಸಾಚೆಂ ಮಾಸ್! ನಾಂವ್ ತಿಚೆಂ ನಾರಿ, ಕಿತ್ಯಾಕ್ ನರಾ ಥಾವ್ನ್ ತಿಕಾ ಕಾಡ್ಲ್ಯಾ.",
      "24": "ದೆಕುನ್ ದಾದ್ಲೊ ಆಪ್ಲ್ಯಾ ಆವಯ್ ಬಾಪಾಯ್ಕ್ ಸೊಡ್ತಾ ಆನಿ ಆಪ್ಲೆ ಬಾಯ್ಲೆಕ್ ಎಕ್ವಟ್ತಾ ಆನಿ ತಿಂ ದೊಗಾಂಯ್ ಏಕ್‍ಚ್ ಕೂಡ್ ಜಾತಾತ್.",
      "25": "ದಾದ್ಲೊ ಆನಿ ಬಾಯ್ಲ್ ದೊಗಾಂಯ್ ವಿಣ್ಗಿಂ ಆಸ್ಲಿಂ, ಪೂಣ್ ತಾಂಕಾಂ ಲಜ್ ದಿಸನಾತ್ಲಿ."
    },
    "3": {
      "1": "ಸರ್ವೆಸ್ಪರಾ ದೆವಾನ್ ರಚ್‍ಲ್ಲ್ಯಾ ಸರ್ವ್ ಮೊನ್ಜಾತಿಂ ಪಯ್ಕಿ ಸೊರಪ್ ಭೋವ್ ಹುಶಾರ್. ತಾಣೆಂ ಸ್ತ್ರಿಯೆಕ್ ವಿಚಾರ್ಲೆಂ: \"ಬಾಗೆಂತ್ಲ್ಯಾ ಖಂಯ್ಚ್ಯಾಯ್ ರುಕಾಚೆಂ ಫಳ್ ತುಮಿ ಖಾಂವ್ಕ್ ನಜೊ ಮ್ಹಣ್ ದೆವಾನ್ ತುಮ್ಕಾಂ ಖರೆಂಚ್ ಸಾಂಗ್ಲಾಂ?\"",
      "2": "ಸ್ತ್ರಿಯೆನ್ ಸೊರ್ಪಾಕ್ ಜಾಪ್ ದಿಲಿ: \"ಬಾಗೆಚ್ಯಾ ರುಕಾಂಚಿಂ ಪಳಾಂ ಆಮಿ ಖಾವ್ಯೆತ್;",
      "3": "ಪೂಣ್ ಬಾಗೆಚ್ಯಾ ಮಧೆಕತ್ ಆಸಾ ತ್ಯಾ ರುಕಾಚ್ಯಾ ಫಳಾಂ ವಿಶಿಂ ದೆವಾನ್ ಆಮ್ಕಾಂ ಸಾಂಗ್ಲಾಂ: 'ತಿಂ ತುಮಿ ಖಾಂವ್ಕ್ ನಜೊ, ಮಾತ್ರ್ ನ್ಹಂಯ್ ತಿಂ ಆಪ್ಡುಂಕ್ ಲೆಗುನ್ ನಜೊ; ತಶೆಂ ಕೆಲ್ಯಾರ್ ತುಮಿ ಮರ್ತಲ್ಯಾತ್.' \"",
      "4": "ತೆದ್ನಾ ಸೊರ್ಪಾನ್ ಸ್ತ್ರಿಯೆಕ್ ಮ್ಹಳೆಂ: \"ನಾ, ತುಮಿ ಮರ್ಚಿಂ ನಾಂತ್.",
      "5": "ದೇವ್ ಹೆಂ ಜಾಣಾ; ಜೆದ್ನಾ ತುಮಿ ತೆಂ ಖಾತಾತ್, ತೆದ್ನಾ ತುಮ್ಚೆ ದೊಳೆ ಉಗ್ತೆ ಜಾತಲೆ. ದೆವಾ ಸಾರ್ಕಿಂ ತುಮಿ ಜಾತಲ್ಯಾತ್ ಆನಿ ಬರೆಂ ಆನಿ ವಾಯ್ಟ್ ತುಮಿ ಸಮ್ಜತಲ್ಯಾತ್.\"",
      "6": "ಸ್ತ್ರಿಯೆಕ್ ತ್ಯಾ ರುಕಾಚಿಂ ಫಳಾಂ ಖಾಂವ್ಕ್ ರುಚಿಕ್ ಮ್ಹಣ್ ದಿಸ್ಲಿಂ ಆನಿ ತೊ ರೂಕ್ ಪಳೆಂವ್ಕ್ ಸೊಭಿತ್ ಆನಿ ಜಾಣ್ವಾಯ್ ಜೊಡುನ್ ಘೆಂವ್ಚೆ ಖಾತಿರ್ ಆಶೆಂವ್ಕ್ ಯೋಗ್ಯ್ ಜಾಲ್ಲೊ ಮ್ಹಣ್ ಭೊಗ್ಲೆಂ. ದೆಕುನ್ ತಾಚೆಂ ಏಕ್ ಫಳ್ ತಿಣೆಂ ಕಾಡ್ಲೆಂ ಆನಿ ಖೆಲೆಂ. ಉಪ್ರಾಂತ್ ಆಪ್ಲ್ಯಾ ಪತಿಕ್‍ಯೀ ತಿಣೆಂ ತೆಂ ದಿಲೆಂ ಆನಿ ತಾಣೆಂಯ್ ತೆಂ ಖೆಲೆಂ.",
      "7": "ತೆದ್ನಾ ತಾಂಚೆ ದೊಗಾಂಯ್ಚೆ ದೊಳೆ ಉಗ್ತೆ ಜಾಲೆ ಆನಿ ಆಪುಣ್ ವಿಣ್ಗಿಂ ಆಸಾತ್ ಮ್ಹಣ್ ತಾಂಕಾಂ ಸಮ್ಜಲೆಂ. ದೆಕುನ್ ತಾಂಣಿಂ ಆಂಜುರಾಚ್ಯಾ ರುಕಾಚಿಂ ಪಾನಾಂ ಗುಂತುನ್ ತಿಂ ಆಪ್ಲ್ಯಾ ಪೆಂಕ್ಟಾಕ್ ಬಾಂದ್ಲಿಂ.",
      "8": "ತೆದ್ನಾ ದೇವ್ ದಿಸಾಚ್ಯಾ ಥಂಡ್ ವಾರ್ಯಾಕ್ ಬಾಗೆಂತ್ ಚಲುನ್ ಆಸ್ತಾನಾ ತಾಚೊ ಆವಾಜ್ ತಾಂಕಾಂ ಆಯ್ಕಲೊ ಆನಿ ದಾದ್ಲೊ ಆನಿ ತಾಚಿ ಬಾಯ್ಲ್ ಬಾಗೆಚ್ಯಾ ರುಕಾಂ ಮಧೆಂ ಸರ್ವೆಸ್ಪರ್ ದೆವಾಚೆ ನದ್ರೆ ಮುಕ್ಲಿಂ ಲಿಪ್ಲಿಂ.",
      "9": "ಸರ್ವೆಸ್ಪರಾ ದೆವಾನ್ ದಾದ್ಲ್ಯಾಕ್ ಉಲೊ ಕೆಲೊ ಆನಿ ವಿಚಾರ್ಲೆಂ: \"ತುಂ ಖಂಯ್ ಆಸಾಯ್?\"",
      "10": "ತಾಣೆಂ ಜಾಪ್ ದಿಲಿ: \"ತುಂ ಬಾಗೆಂತ್ ಚಲ್ತಾನಾ ತುಜೊ ಆವಾಜ್ ಹಾಂವೆಂ ಆಯ್ಕಲೊ. ಹಾಂವ್ ವಿಣ್ಗೊ ಆಸ್‍ಲ್ಲೊಂ ದೆಕುನ್ ಹಾಂವ್ ಭಿಯೆಲೊಂ ಆನಿ ಲಿಪ್ಲೊಂ.\"",
      "11": "ದೆವಾನ್ ತಾಕಾ ಸವಾಲ್ ಕೆಲೆಂ: \"ತುಂ ವಿಣ್ಗೊ ಆಸಾಯ್ ಮ್ಹಣ್ ತುಕಾ ಕೊಣೆಂ ಸಾಂಗ್ಲೆಂ? ಹಾಂವೆಂ ಆಡ್ವಾರ್ಲಲ್ಯಾ ರುಕಾಚೆಂ ಫಳ್ ತುವೆಂ ಖೆಲೆಂಯ್ ಕಿತೆಂ?\"",
      "12": "ದಾದ್ಲ್ಯಾನ್ ಜಾಪ್ ದಿಲಿ: \"ತುಂವೆಂ ಮ್ಹಜಿ ಸಾಂಗಾತಿಣ್ ಕರುನ್ ದಿಲ್ಲೆ ಸ್ತ್ರಿಯೆನ್ ತ್ಯಾ ರುಕಾಚೆಂ ಫಳ್ ಮ್ಹಾಕಾ ದಿಲೆಂ ಆನಿ ಹಾಂವೆಂ ತೆಂ ಖೆಲೆಂ.\"",
      "13": "ಸರ್ವೆಸ್ಪರಾ ದೆವಾನ್ ಸ್ತ್ರಿಯೆ ಲಾಗಿಂ ವಿಚಾರ್ಲೆಂ: \"ಹೆಂ ತುವೆಂ ಕಿತ್ಯಾಕ್ ಕೆಲೆಂಯ್?\" ಸ್ತ್ರಿಯೆನ್ ಜಾಪ್ ದಿಲಿ: \"ಸೊರ್ಪಾನ್ ಮ್ಹಾಕಾ ಫಸಯ್ಲಿ ಆನಿ ಹಾಂವೆಂ ತೆಂ ಖೆಲೆಂ.\"",
      "14": "ತವಳ್ ಸರ್ವೆಸ್ಪರಾ ದೆವಾನ್ ಸೊರ್ಪಾಕ್ ಮ್ಹಳೆಂ: \"ತುವೆಂ ಅಶೆಂ ಕೆಲೆಂಯ್ ದೆಕುನ್ ಸರ್ವ್ ಜಾನ್ವಾರಾಂ ಆನಿ ಮೊನ್ಜಾತಿಂ ಮದೆಂ ತುಂ ಶಿರಾಪ್ ಪಡ್ಲಲೊ ಜಾಂವ್. ತುಜ್ಯಾ ಪೊಟಾಚೆರ್ ತುಂ ಚರ್ತಲೊಯ್ ಆನಿ ಸಗ್ಳ್ಯಾ ತುಜ್ಯಾ ಜಿವಿತಾಂತ್ ಧುಳ್ ತುಂ ಖಾತಲೊಯ್.",
      "15": "ತುಜೆ ಆನಿ ಸ್ತ್ರಿಯೆ ಮಧೆಂ, ತುಜೆ ಸಂತತಿ ಆನಿ ತಿಚೆ ಸಂತತಿ ಮಧೆಂ ದುಸ್ಮಾನ್ಕಾಯ್ ಹಾಂವ್ ಘಾಲ್ತಲೊಂ ಆನಿ ತಿಚಿ ಸಂತತ್ ತುಜೆಂ ಮಸ್ತಕ್ ಚೆಂಚ್ತಲಿ ಆನಿ ತುಂ ತಿಚೆ ಖೊಟೆಕ್ ಖೊಂಚ್ ಮಾರ್ತಲೊಯ್.\"",
      "16": "ಸ್ತ್ರಿಯೆಕ್ ತಾಣೆಂ ಮ್ಹಳೆಂ: \"ತುಜ್ಯಾ ಗರ್ಭೆಸ್ತ್‍ಪಣಾಚೆ ಕಷ್ಟ್ ಹಾಂವ್ ವಾಡಯ್ತಲೊಂ. ದುಖಿನ್ ತುಂ ಭುಗ್ರ್ಯಾಂಕ್ ಪ್ರಸೂತ್ ಜಾತಲಿಯ್. ಪೂಣ್ ತುಜ್ಯಾ ದಾದ್ಲ್ಯಾಕ್ ತುಂ ಅತ್ರೆಗ್ತಲಿಯ್ ಆನಿ ತೊ ತುಜೆರ್ ಅಧಿಕಾರ್ ಚಲಯ್ತಲೊ.\"",
      "17": "ದಾದ್ಲ್ಯಾಕ್ ತಾಣೆಂ ಮ್ಹಳೆಂ: \"ತುಜೆ ಸ್ತ್ರಿಯೆಚೆಂ ಉತರ್ ಆಯ್ಕುನ್ ಹಾಂವೆಂ ಆಡ್ವಾರ್ಲಲ್ಯಾ ರುಕಾಚೆಂ ಫಳ್ ತುವೆಂ ಖೆಲೆಂಯ್, ದೆಕುನ್ ತುಕಾ ಲಾಗುನ್ ಭುಂಯ್ಚೆರ್ ಶಿರಾಪ್ ಪಡುಂ. ಸಗ್ಳ್ಯಾ ತುಜ್ಯಾ ಜಿವಿತಾಂತ್ ಕಷ್ಟಾಂ ವಾಂವ್ಟಿನ್ ಭುಂಯ್ ವಸೊವ್ನ್ ತುಜೆಂ ಪೋಟ್ ತುಂ ಭರ್ತಲೊಯ್.",
      "18": "ತಿ ಭುಂಯ್ ತುಕಾ ಕಾಂಟೆಖುಂಟೆ ಉತ್ಪನ್ನ್ ಕರ್ತಲಿ ಆನಿ ಶೆತಾಂತ್ಲಿಂ ಝಾಡಾಂ ತುಂ ಖಾತಲೊಯ್.",
      "19": "ಧರ್ಣಿಂತ್ಲೊ ತುಕಾ ಕಾಡ್‍ಲ್ಲೊ ದೆಕುನ್ ಧರ್ಣಿಕ್ ತುಂ ಪಾಟಿಂ ವಚಸರ್ ಕಪಾಲಾಚೊ ಘಾಮ್ ವಾರೊವ್ನ್ ತುಜೆಂ ಪೋಟ್ ಭರ್ತಲೊಯ್. ವ್ಹಯ್, ಧುಳ್ ತುಂ ಆನಿ ಧುಳಿಕ್ ತುಂ ಪಾಟಿಂ ವೆತಲೊಯ್.\"",
      "20": "ಮನ್ಶಾನ್ ಆಪ್ಲೆ ಬಾಯ್ಲೆಕ್ ಏವ್ ಮ್ಹಣ್ ನಾಂವ್ ದಿಲೆಂ, ಕಿತ್ಯಾಕ್ ಜಿಯೆತಲ್ಯಾ ಸರ್ವಾಂಚಿ ತಿ ಮೂಳ್‍ಆವಯ್.",
      "21": "ಸರ್ವೆಸ್ಪರಾ ದೆವಾನ್ ಮನ್ಶಾಕ್ ಆನಿ ತಾಚೆ ಬಾಯ್ಲೆಕ್ ಚಾಮ್ಡ್ಯಾಚಿ ಮುಸ್ತಾಯ್ಕಿ ಕರುನ್ ನ್ಹೆಸಯ್ಲಿ.",
      "22": "ಉಪ್ರಾಂತ್ ಸರ್ವೆಸ್ಪರಾ ದೆವಾನ್ ಮ್ಹಳೆಂ: \"ಅಬ್ಳೆ, ಮನಿಸ್ ಆತಾಂ ಬರೆಂ ವಾಯ್ಟ್ ಸಮ್ಜುನ್ ಆಮ್ಚೆ ಸಾರ್ಕೊ ಜಾಲಾ. ಜಿವಿತಾಚ್ಯಾ ರುಕಾಚ್ಯಾ ಫಳಾಕ್-ಯೀ ತೊ ಹಾತ್ ಘಾಲಿತ್ ಆನಿ ತೆಂ ಖಾವ್ನ್ ಸಾಸ್ಣಾಕ್ ಜಿಯೆತ್! ತಶೆಂ ಘಡುಂಕ್ ನಜೊ.\"",
      "23": "ದೆಕುನ್ ಸರ್ವೆಸ್ಪರಾ ದೆವಾನ್ ತಾಕಾ ಏದೆನಾಚ್ಯಾ ಬಾಗೆಂತ್ಲೊ ಭಾಯ್ರ್ ಘಾಲೊ ಆನಿ ಜೆ ಧರ್ಣಿಚೊ ತಾಕಾ ರಚ್‍ಲ್ಲೊ, ತಿಚ್ ಧರ್ಣ್ ವಸೊಂವ್ಕ್ ತಾಕಾ ಧಾಡ್ಲೊ.",
      "24": "ಮನ್ಶಾಕ್ ಅಸೊ ದೆವಾನ್ ಭಾಯ್ರ್ ಘಾಲೊ ಆನಿ ಜಿವಿತಾಚ್ಯಾ ರುಕಾ ಸರ್ಶಿಂ ಕೊಣೆಂಯ್ ವಚನಾಶೆಂ ಏದೆನಾಚ್ಯಾ ಬಾಗೆಚೆ ಉದೆಂತಿಕ್ ಖೆರುಬಿಮಾಂಕ್ ಆನಿ ಸರ್ವ್ ಕುಶಿಂನಿ ಘುಂವ್ತಾ ತಸಲಿ ಜಳ್ತ್ಯಾ ಉಜ್ಯಾಚಿ ತಲ್ವಾರ್ ದವರ್ಲಿ."
    },
    "4": {
      "1": "ಮನ್ಶಾನ್ ಏವೆ ಆಪ್ಲೆ ಬಾಯ್ಲೆ ಕಡೆ ಎಕ್ವಟ್ ಕೆಲೊ ಆನಿ ತಿ ಗರ್ಭೆಸ್ತ್ ಜಾಲಿ ಆನಿ ಕಾಯ್ನಾಕ್ ಪ್ರಸೂತ್ ಜಾಲಿ. ತಿಣೆಂ ಮ್ಹಳೆಂ: \"ಸರ್ವೆಸ್ಪರಾಚೆ ದಯೆನ್ ಮ್ಹಾಕಾ ಏಕ್ ಚೆರ್ಕೊ ಭುರ್ಗೊ ಮೆಳ್ಳೊ.\"",
      "2": "ತ್ಯಾ ಉಪ್ರಾಂತ್ ತಾಚ್ಯಾ ಭಾವಾಕ್ ಆಬೆಲಾಕ್ ತಿ ಪ್ರಸೂತ್ ಜಾಲಿ. ಆಬೆಲ್ ಗೊವ್ಳಿ ಜಾಲೊ ಆನಿ ಕಾಯ್ನ್ ಶೆತ್ಕಾರ್.",
      "3": "ಥೊಡ್ಯಾ ಕಾಳಾ ಉಪ್ರಾಂತ್ ಕಾಯ್ನಾನ್ ಶೆತಾಂತ್ಲ್ಯೊ ಫಳ್ ವಸ್ತು ಸರ್ವೆಸ್ಪರಾಕ್ ಭೆಟಯ್ಲ್ಯೊ.",
      "4": "ತೆಚ್ ಪರಿಂ ಆಬೆಲಾನ್‍ಯೀ ಏಕ್ ಪ್ರಥಮ್ ಜನಿತ್ ಬಕ್ರೊ ಆನಿ ತಾಚಿ ಚರಬ್ ಆರ್ಪಿಲಿ. ಆಬೆಲ್ ಆನಿ ತಾಚಿ ಭೆಟೊವ್ಣಿ ಸರ್ವೆಸ್ಪರಾಕ್ ಮಾನ್ವಲಿ.",
      "5": "ಪೂಣ್ ಕಾಯ್ನ್ ಆನಿ ತಾಚಿ ಭೆಟೊವ್ಣಿ ತಾಕಾ ಮಾನ್ವಲಿನಾ. ದೆಕುನ್ ಕಾಯ್ನಾಕ್ ಕಠಿಣ್ ರಾಗ್ ಆಯ್ಲೊ ಆನಿ ತಾಚೆಂ ತೋಂಡ್ ಬಾವ್ಲೆಂ.",
      "6": "ತೆದ್ನಾ ಸರ್ವೆಸ್ಪರಾನ್ ಕಾಯ್ನಾಕ್ ಮ್ಹಳೆಂ: \"ತುಂ ಕಿತ್ಯಾಕ್ ರಾಗಾರ್ ಜಾಲಾಯ್ ಆನಿ ತುಜೆಂ ತೋಂಡ್ ಕಿತ್ಯಾಕ್ ಬಾವ್ಲಾಂ?",
      "7": "ತುಂ ಜರ್ ಬರೆಂ ಕರ್ಶಿ, ತುಂಯ್ ಕಿತ್ಯಾಕ್ ಮಾನ್ವೊಂಕ್ ನಜೊ? ಜರ್ ತುಂ ಬರೆಂ ಕರಿನಾಂಯ್ ಪಾತಕ್ ತುಜ್ಯಾ ದಾರಾ ಲಾಗಿಂ ಪಾರೊತ್ ಕರುನ್ ರಾವ್ತಲೆಂ. ತುಜೆಶಿಂ ಆಸಾ ತಾಚಿ ವೊಡ್ಣಿ, ಪೂಣ್ ತುವೆಂ ತಾಚೆರ್ ಜಯ್ತ್ ವ್ಹರುಂಕ್ ಜಾಯ್.",
      "8": "ಕಾಯ್ನಾನ್ ಆಪ್ಲ್ಯಾ ಬಾವಾ ಆಬೆಲಾಕ್ ಮ್ಹಳೆಂ: \"ಆಮಿ ಭಾಯ್ರ್ ಶೆತಾಕ್ ಯಾ.\" ಶೆತಾಂತ್ ಉಗ್ತ್ಯಾ ಜಾಗ್ಯಾರ್ ತೆ ಆಸ್ತಾನಾ ಕಾಯ್ನಾನ್ ಆಪ್ಲ್ಯಾ ಭಾವಾಕ್ ಆಬೆಲಾಕ್ ಧರ್ಲೊ ಆನಿ ತಾಕಾ ಜಿವೆಶಿಂ ಮಾರ್ಲೊ.",
      "9": "ತೆದ್ನಾ ಸರ್ವೆಸ್ಪರಾನ್ ಕಾಯ್ನಾಕ್ ವಿಚಾರ್ಲೆಂ: \"ತುಜೊ ಭಾವ್ ಆಬೆಲ್ ಖಂಯ್ ಆಸಾ?\" ತಾಣೆಂ ಜಾಪ್ ದಿಲಿ: \"ಹಾಂವ್ ನೆಣಾಂ. ಹಾಂವ್ ಮ್ಹಜ್ಯಾ ಭಾವಾಚೊ ರಾಕ್ಣೊ ಕಿತೆಂ?\"",
      "10": "ಸರ್ವೆಸ್ಪರಾನ್ ಮ್ಹಳೆಂ: \"ಕಿತೆಂ ಕೆಲೆಂಯ್ ತುವೆಂ? ಆಯ್ಕ್! ಭುಂಯ್ ಥಾವ್ನ್ ತುಜಾ ಭಾವಾಚೆಂ ರಗತ್ ಮ್ಹಾಕಾ ಬೋಬ್ ಮಾರ್ತಾ.",
      "11": "ದೆಕುನ್ ತುಜೆರ್ ಶಿರಾಪ್ ಪಡುಂ ಆನಿ ಜೆ ಧರ್ಣಿನ್ ತುಜ್ಯಾ ಹಾತಾಂನಿ ವಾರಯ್ಲಲೆಂ ತುಜ್ಯಾ ಭಾವಾಚೆಂ ರಗತ್ ಘೆಂವ್ಕ್ ತೊಂಡ್ ಉಗಡ್ಲಾಂ, ತೆ ಧರ್ಣಿ ವಯ್ಲೊ ತುಂ ಭಾಯ್ರ್ ಧಾಂವ್ಡಾಯ್ಲಲೊ ಜಾಂವ್.",
      "12": "ತುಂ ಭುಂಯ್ ವಸಯ್ತಲೊಯ್, ತರೀ ತಿ ತುಕಾ ಫಳ್ ದಿಂವ್ಚಿ ನಾ. ಪೃಥ್ವೆರ್ ತುಂ ಪಾರ್ಪೊಳ್ ಆನಿ ಪರ್ದೆಶಿ ಕಸೊ ಭೊಂವ್ತಲೊಯ್.\"",
      "13": "ಕಾಯ್ನಾನ್ ಸರ್ವೆಸ್ಪರಾಕ್ ಮ್ಹಳೆಂ: \"ಮ್ಹಜ್ಯಾನ್ ಸೊಸುಂಕ್ ಜಾಯ್ನಾ ತಸಲಿ ಶಿಕ್ಷಾ ಹಿ.",
      "14": "ಪಳೆ, ಹೆ ಭುಂಯ್ತ್‍ಲೊ ತುವೆಂ ಮ್ಹಾಕಾ ಭಾಯ್ರ್ ಘಾಲಾಯ್. ತುಜೆ ನದ್ರೆ ಥಾವ್ನ್ ಹಾಂವೆಂ ಲಿಪುನ್ ರಾಂವ್ಚೆಂ ಪಡ್ತಲೆಂ. ಪೃಥ್ವ್ವೆರ್ ಪಾರ್ಪೊಳ್ ಆನಿ ಪರ್ದೆಶಿ ಕಸೊ ಹಾಂವೆಂ ಭೊಂವ್ಚೆಂ ಪಡ್ತಲೆಂ. ಹಾಂವ್ ಮೆಳ್ಳೊಂ ಜಾಲ್ಯಾರ್, ಕೊಣ್‍ಯೀ ಮ್ಹಾಕಾ ಜಿವೆಶಿಂ ಮಾರುಂಕ್ ಸಕ್ತಲೊ.",
      "15": "ಸರ್ವೆಸ್ಪರಾನ್ ತಾಕಾ ಮ್ಹಳೆಂ: \"ತಶೆಂ ನ್ಹಯ್. ಜೊ ಕೋಣ್ ಕಾಯ್ನಾಚೊ ಜೀವ್ ಕಾಡ್ತಾ, ತಾಚೆ ಕಡ್ಚೆಂ ಸಾತ್ ವಾಂಟ್ಯಾಂನಿ ಫಾರಿಕ್ಪಣ್ ಘೆತಲೆ.\" ದೆಕುನ್ ಕಾಯ್ನಾಕ್ ಕೊಣೆಂಯ್ ಜಿವೆಶಿಂ ಮಾರಿನಾಶೆಂ ಕರುಂಕ್ ಸರ್ವೆಸ್ಪರಾನ್ ತಾಚೆರ್ ಏಕ್ ಮ್ಹೊರ್ ಮಾರ್ಲಿ.",
      "16": "ಕಾಯ್ನ್ ದೆವಾ ಮುಕ್ಲೊ ಗೆಲೊ ಆನಿ ಉದೆಂತಿಕ್ ಆಸಾ ತ್ಯಾ ನೋದ್ ದೆಶಾಕ್ ವಚುನ್ ತಾಣೆಂ ವಸ್ತಿ ಕೆಲಿ.",
      "17": "ಕಾಯ್ನಾನ್ ಆಪ್ಲೆ ಬಾಯ್ಲೆ ಕಡೆ ಎಕ್ವಟ್ ಕೆಲೊ; ತಿ ಗರ್ಭೆಸ್ತ್ ಜಾಲಿ ಆನಿ ಹೆನೊಕಾಕ್ ಪ್ರಸೂತ್ ಜಾಲಿ. ಕಾಯ್ನ್ ಎಕಾ ಶಹರಾಚೊ ಸ್ಥಾಪಕ್ ಜಾಲೊ ಆನಿ ಆಪ್ಲ್ಯಾ ಪುತಾ ಹೆನೊಕಾಚೆಂ ನಾಂವ್ ತಾಣೆಂ ತಾಕಾ ದಿಲೆಂ.",
      "18": "ಹೆನೊಕಾಕ್ ಇರಾದ್ ಜಲ್ಮಲೊ. ಇರಾದಾಕ್ ಮೆಹೂಜಾಯೆಲ್ ಜಲ್ಮಲೊ. ಮೆಹೂಜಾಯೆಲಾಕ್ ಮೆತುಶಾಯೆಲ್ ಜಲ್ಮಲೊ ಆನಿ ಮೆತುಶಾಯೆಲಾಕ್ ಲಾಮೆಕ್ ಜಲ್ಮಲೊ.",
      "19": "ಲಾಮೆಕಾಕ್ ದೊಗಿ ಬಾಯ್ಲೊ ಆಸ್ಲ್ಯೊ; ಎಕ್ಲೆಚೆಂ ನಾಂವ್ ಆದಾ, ಆನ್ಯೆಕ್ಲೆಚೆಂ ನಾಂವ್ ಝಿಲ್ಲಾ.",
      "20": "ಆದಾ ಜಾಬೆಲಾಕ್ ಪ್ರಸೂತ್ ಜಾಲಿ. ತಂಬಾಂನಿ ಜಿಯೆವ್ನ್ ಗೊರ್ವಾಂಚೆಂ ಪೊಸಪ್ ಕರ್ತಲ್ಯಾಂಚೊ ಪುರ್ವಜ್ ತೊ.",
      "21": "ತಾಚ್ಯಾ ಭಾವಾಚೆಂ ನಾಂವ್ ಜುಬಾಲ್. ವಿಣೊ ಆನಿ ಪಿರ್ಲುಕ್ ವಾಜಯ್ತಲ್ಯಾಂಚೊ ಪುರ್ವಜ್ ತೊ.",
      "22": "ಝಿಲ್ಲಾಯ್ ಎಕಾ ಭುಗ್ರ್ಯಾಕ್ ಪ್ರಸೂತ್ ಜಾಲಿ. ತಾಚೆಂ ನಾಂವ್ ತುಬಾಲ್‍ಕಾಯಿನ್. ಲೊಂಕ್ಡಾಚಿಂ ಆನಿ ತಾಂಬ್ಯಾಚಿಂ ಹಾತೆರಾಂ ತಾಣೆಂ ಕೆಲಿಂ. ತುಬಾಲ್‍ಕಾಯಿನಾಚೆ ಭಯ್ಣಿಚೆಂ ನಾಂವ್ ನಾಮಾ.",
      "23": "ಲಾಮೆಕಾನ್ ಆಪ್ಲ್ಯಾ ಬಾಯ್ಲಾಂಕ್ ಮ್ಹಳೆಂ: ಆದಾ ಆನಿ ಝಿಲ್ಲಾ, ಆಯ್ಕಾ ಮ್ಹಜೊ ತಾಳೊ; ಲಾಮೆಕಾಚ್ಯಾ ಬಾಯ್ಲಾಂನೊ, ಉತ್ರಾಂಕ್ ಮ್ಹಜ್ಯಾ ಕಾನ್ ದಿಯಾ. ಕಾಡ್ಲಾ ಹಾಂವೆಂ ಜೀವ್ ಮ್ಹಾಕಾ ಘಾಯ್ ಕೆಲ್ಲ್ಯಾ ಎಕಾ ಮನ್ಶಾಚೊ ಮ್ಹಾಕಾ ಮಾರ್ಲಲ್ಯಾ ಎಕಾ ತರ್ನಾಟ್ಯಾಚೊ.",
      "24": "ಜರ್ ಕಾಯ್ನಾಕ್ ಮೆಳ್ತಾ ಸಾತ್ ವಾಂಟ್ಯಾಂನಿ ಫಾರಿಕ್ಪಣ್, ಲಾಮೆಕಾಕ್ ಮೆಳ್ತಾ ಸಾತಾಸ್ತರ್ (77) ವಾಂಟ್ಯಾಂನಿ.",
      "25": "ಆದಾಂವ್ನ್ ಪರ್ತುನ್ ಆಪ್ಲ್ಲೆ ಬಾಯ್ಲೆ ಕಡೆ ಎಕ್ವಟ್ ಕೆಲೊ ಆನಿ ತಿ ಎಕಾ ಚೆಕ್ರ್ಯಾ ಭುಗ್ರ್ಯಾಕ್ ಪ್ರಸೂತ್ ಜಾಲಿ ಆನಿ ತಿಣೆಂ ತಾಕಾ ಸೆತ್ ಮ್ಹಣ್ ನಾಂವ್ ದಿಲೆಂ. ತಿಣೆಂ ಮ್ಹಳೆಂ: \"ಕಾಯ್ನಾನ್ ಜಿವೆಶಿಂ ಮಾರ್‍ಲ್ಲ್ಯಾ ಆಬೆಲಾಚ್ಯಾ ಜಾಗ್ಯಾರ್ ದೆವಾನ್ ಮ್ಹಾಕಾ ಆನ್ಯೇಕ್ ಪೂತ್ ಫಾವೊ ಕೆಲೊ.\"",
      "26": "ಉಪ್ರಾಂತ್ ಸೆತಾಕ್‍ಯೀ ಏಕ್ ಪೂತ್ ಜಲ್ಮಲೊ. ತಾಣೆಂ ತಾಕಾ ಏನೊಶ್ ಮ್ಹಣ್ ನಾಂವ್ ದಿಲೆಂ. ತ್ಯಾ ಕಾಳಾರ್ ಮನ್ಶಾಂನಿ ಸರ್ವೆಸ್ಪರಾಚೆಂ ನಾಂವ್ ಉಲೊ ಮಾರುಂಕ್ ಸುರು ಕೆಲೆಂ."
    },
    "5": {
      "1": "ಆದಾಂವ್ಚ್ಯಾ ವಂಶಾಚಿ ಚರಿತ್ರಾ ಅಶಿ ಆಸಾ: ದೆವಾನ್ ಮನ್ಶಾಕ್ ರಚ್ತಾನಾ ತಾಕಾ ಆಪ್ಲ್ಯಾ ಸಾಕ್ರ್ಯಾಚೊ ತಾಣೆಂ ಕೆಲೊ.",
      "2": "ದಾದ್ಲೊ ಆನಿ ಸ್ತ್ರೀ ತಾಣೆಂ ತಾಂಕಾಂ ಕೆಲಿಂ. ತಾಣೆಂ ತಾಂಚೆರ್ ಆಶಿರ್ವಾದ್ ಘಾಲೊ ಆನಿ ತಾಂಕಾಂ 'ಮನಿಸ್' ಮ್ಹಣ್ ನಾಂವ್ ದಿಲೆಂ.",
      "3": "ಆದಾಂವ್ಕ್ ಎಕ್ಶೆಂ ತೀಸ್ (130) ವರ್ಸಾಂಚೆ ಪ್ರಾಯೆರ್ ತಾಚ್ಯಾಚ್ ಸಾಕ್ರ್ಯಾಚೊ ಏಕ್ ಪೂತ್ ಜಲ್ಮಲೊ. ತಾಕಾ ತಾಣೆಂ ಸೆತ್ ಮ್ಹಣ್ ನಾಂವ್ ದಿಲೆಂ.",
      "4": "ಸೆತ್ ಜಲ್ಮಲ್ಯಾ ಉಪ್ರಾಂತ್ ಆದಾಂವ್ ಆಟ್ಶಿಂ (800) ವರ್ಸಾಂ ಜಿಯೆಲೊ ಆನಿ ತಾಕಾ ಪೂತ್ ಆನಿ ಧುವೊ ಜಲ್ಮಲಿಂ.",
      "5": "ಆದಾಂವ್ ನೊವ್ಶಿಂ ತೀಸ್ (930) ವರ್ಸಾಂಚೆ ಪ್ರಾಯೆರ್ ಮೆಲೊ.",
      "6": "ಸೆತಾಕ್ ಎಕ್ಶೆಂ ಪಾಂಚ್ (105) ವರ್ಸಾಂಚೆ ಪ್ರಾಯೆರ್ ಎನೊಶ್ ಜಲ್ಮಲೊ,",
      "7": "ಎನೊಶಾಚ್ಯಾ ಜಲ್ಮಾ ಉಪ್ರಾಂತ್ ಸೆತ್ ಆಟ್ಶಿಂ ಸಾತ್ (870) ವರ್ಸಾಂ ಜಿಯೆಲೊ ಆನಿ ತಾಕಾ ಪೂತ್ ಆನಿ ಧುವೊ ಜಲ್ಮಲಿಂ.",
      "8": "ಎನೊಶ್ ನೊವ್ಶಿಂ ಬಾರಾ (912) ವರ್ಸಾಂಚೆ ಪ್ರಾಯೆರ್ ಮೆಲೊ.",
      "9": "ಎನೊಶಾಕ್ ನೊವೊದ್ (90) ವರ್ಸಾಂಚೆ ಪ್ರಾಯೆರ್ ಕೆನಾನ್ ಜಲ್ಮಲೊ.",
      "10": "ಕೆನಾನಾಚ್ಯಾ ಜಲ್ಮಾ ಉಪ್ರಾಂತ್ ಎನೊಶ್ ಆಟ್ಶಿಂ ಪಂದ್ರಾ (815) ವರ್ಸಾಂ ಜಿಯೆಲೊ ಆನಿ ತಾಕಾ ಪೂತ್ ಆನಿ ಧುವೊ ಜಲ್ಮಲಿಂ.",
      "11": "ಎನೊಶ್ ನೊವ್ಶಿಂ ಪಾಂಚ್ (905) ವರ್ಸಾಂಚೆ ಪ್ರಾಯೆರ್ ಮೆಲೊ.",
      "12": "ಕೆನಾನಾಕ್ ಸತ್ತರ್ (70) ವರ್ಸಾಂಚೆ ಪ್ರಾಯೆರ್ ಮಹಲಾಲೇಲ್ ಜಲ್ಮಲೊ.",
      "13": "ಮಹಲಾಲೆಲಾಚ್ಯಾ ಜಲ್ಮಾ ಉಪ್ರಾಂತ್ ಕೆನಾನ್ ಆಟ್ಶಿಂ ಚಾಳಿಸ್ (840) ವರ್ಸಾಂ ಜಿಯೆಲೊ ಆನಿ ತಾಕಾ ಪೂತ್ ಆನಿ ಧುವೊ ಜಲ್ಮಲಿಂ.",
      "14": "ಕೆನಾನ್ ನೊವ್ಶಿಂ ಧಾ (910) ವರ್ಸಾಂಚೆ ಪ್ರಾಯೆರ್ ಮೆಲೊ.",
      "15": "ಮಹಲಾಲೆಲಾಕ್ ಪಾಂಸಟ್ (65) ವರ್ಸಾಂಚೆ ಪ್ರಾಯೆರ್ ಜಾರೆದ್ ಜಲ್ಮಲೊ.",
      "16": "ಜಾರೆದಾಚ್ಯಾ ಜಲ್ಮಾ ಉಪ್ರಾಂತ್ ಮಹಲಾಲೇಲ್ ಆಟ್ಶಿಂ ತೀಸ್ (830) ವರ್ಸಾಂ ಜಿಯೆಲೊ ಆನಿ ತಾಕಾ ಪೂತ್ ಆನಿ ಧುವೊ ಜಲ್ಮಲಿಂ.",
      "17": "ಮಹಲಾಲೇಲ್ ಆಟ್ಶಿಂ ಪಂಚಾನ್ನೊಯ್ (895) ವರ್ಸಾಂಚೆ ಪ್ರಾಯೆರ್ ಮೆಲೊ.",
      "18": "ಜಾರೆದಾಕ್ ಎಕ್ಶೆಂ ಬಾವ್ಸಟ್ (162) ವರ್ಸಾಂಚೆ ಪ್ರಾಯೆರ್ ಹೆನೊಕ್ ಜಲ್ಮಲೊ.",
      "19": "ಹೆನೊಕಾಚ್ಯಾ ಜಲ್ಮಾ ಉಪ್ರಾಂತ್ ಜಾರೆದ್ ಆಟ್ಶಿಂ (800) ವರ್ಸಾಂ ಜಿಯೆಲೊ ಆನಿ ತಾಕಾ ಪೂತ್ ಆನಿ ಧುವೊ ಜಲ್ಮಲಿಂ.",
      "20": "ಜಾರೆದ್ ನೊವ್ಶಿಂ ಬಾವ್ಸಟ್ (962) ವರ್ಸಾಂಚೆ ಪ್ರಾಯೆರ್ ಮೆಲೊ.",
      "21": "ಹೆನೊಕಾಕ್ ಪಾಂಸಟ್ (65) ವರ್ಸಾಂಚೆ ಪ್ರಾಯೆರ್ ಮೆತುಸೆಲಾ ಜಲ್ಮಲೊ.",
      "22": "ಮೆತುಸೆಲಾಚ್ಯಾ ಜಲ್ಮಾ ಉಪ್ರಾಂತ್ ಹೆನೊಕ್ ತಿನ್ಶಿಂ (300) ವರ್ಸಾಂ ದೆವಾ ಲಾಗಿಂ ಪ್ರಿತಿವಿಶ್ವಾಸಾನ್ ಜಿಯೆಲೊ. ತಾಕಾ ಪೂತ್ ಆನಿ ಧುವೊ ಜಲ್ಮಲಿಂ.",
      "23": "ತೊ ತಿನ್ಶಿಂ ಪಾಂಸಟ್ (365) ವರ್ಸಾಂ ಜಿಯೆಲೊ.",
      "24": "ಹೆನೊಕ್ ದೆವಾ ಲಾಗಿಂ ಪ್ರಿತಿವಿಶ್ವಾಸಾನ್ ಜಿಯೆವ್ನ್ ಆಸ್ತಾನಾ ತೊ ನಪಂಯ್ಚ್ ಜಾಲೊ, ಕಿತ್ಯಾಕ್ ದೆವಾನ್ ತಾಕಾ ಆಪೊವ್ನ್ ವ್ಹೆಲೊ.",
      "25": "ಮೆತುಸೆಲಾಕ್ ಎಕ್ಶೆಂ ಸಾತಯ್ಶಿಂ (187) ವರ್ಸಾಂಚೆ ಪ್ರಾಯೆರ್ ಲಾಮೆಕ್ ಜಲ್ಮಲೊ.",
      "26": "ಲಾಮೆಕಾಚ್ಯಾ ಜಲ್ಮಾ ಉಪ್ರಾಂತ್ ಮೆತುಸೆಲಾ ಸಾತ್ಶಿಂ ಬ್ಯಾಯ್ಶಿಂ (782) ವರ್ಸಾಂ ಜಿಯೆಲೊ ಆನಿ ತಾಕಾ ಪೂತ್ ಆನಿ ಧುವೊ ಜಲ್ಮಲಿಂ.",
      "27": "ಮೆತುಸೆಲಾ ನೊವ್ಶಿಂ ಎಕುಣ್ಸತ್ತರ್ (969) ವರ್ಸಾಂಚೆ ಪ್ರಾಯೆರ್ ಮೆಲೊ.",
      "28": "ಲಾಮೆಕಾಕ್ ಎಕ್ಶೆಂ ಬ್ಯಾಯ್ಶಿಂ (182) ವರ್ಸಾಂಚೆ ಪ್ರಾಯೆರ್ ಏಕ್ ಪೂತ್ ಜಲ್ಮಲೊ.",
      "29": "ತಾಕಾ ತಾಣೆಂ ನೊಯೆ ಮ್ಹಣ್ ನಾಂವ್ ದಿಲೆಂ. ತಾಣೆಂ ಮ್ಹಳೆಂ: \"ಸರ್ವೆಸ್ಪರಾನ್ ಶಿರಾಪ್ ಘಾಲ್ಲಲೆ ತೆ ಭುಂಯ್ತ್ ಆಮ್ಕಾಂ ಮೆಳ್‍ಲ್ಲ್ಯಾ ಕಷ್ಟಾಂ ವಾಂವ್ಟಿಂತ್ ಹೊ ಆಮ್ಕಾಂ ವಿಶೆವ್ ದಿತಲೊ.\"",
      "30": "ನೊಯೆಚ್ಯಾ ಜಲ್ಮಾ ಉಪ್ರಾಂತ್ ಲಾಮೆಕ್ ಪಾಂಯ್ಶಿಂ ಪಂಚಾನ್ನೊಯ್ (595) ವರ್ಸಾಂ ಜಿಯೆಲೊ ಆನಿ ತಾಕಾ ಪೂತ್ ಆನಿ ಧುವೊ ಜಲ್ಮಲಿಂ.",
      "31": "ತೊ ಸಾತ್ಶಿಂ ಸಾತಾಸ್ತರ್ (777) ವರ್ಸಾಂಚೆ ಪ್ರಾಯೆರ್ ಮೆಲೊ.",
      "32": "ನೊಯೆಕ್ ಪಾಂಯ್ಶಿಂ (500) ವರ್ಸಾಂಚೆ ಪ್ರಾಯೆರ್ ಶೆಮ್, ಹಾಮ್ ಆನಿ ಜಾಫೆತ್ ಜಲ್ಮಲೆ."
    },
    "6": {
      "1": "ಪೃಥ್ವೆಚೆರ್ ಮನ್ಶಾಂಚಿ ಸಂಖ್ಯಾ ಚಡ್ಲಿ ಆನಿ ತಾಂಕಾಂ ಧುವೊ ಜಲ್ಮಲ್ಯೊ.",
      "2": "ದೇವ್-ಪುತಾಂಕ್ ಮನ್ಶಾಂಚ್ಯೊ ಧುವೊ ಸುಂದರ್ ದಿಸ್ಲ್ಯೊ ಆನಿ ಆಪ್ಣಾಕ್ ಪಸಂದ್ ಮ್ಹಣ್ ದಿಸ್‍ಲ್ಲ್ಯಾಂಕ್ ತಾಂಣಿಂ ಆಪ್ಲೆ್ಯ ಬಾಯ್ಲೊ ಕರ್ನ್ ಘೆತ್ಲ್ಯೊ.",
      "3": "ತೆದ್ನಾ ಸರ್ವೆಸ್ಪರ್ ಮ್ಹಣಾಲೊ: \"ಮ್ಹಜೊ ಸ್ವಾಸ್ ಮನ್ಶಾ ಥಂಯ್ ಶಾಶ್ವತ್ ಉರುಂಕ್ ನಜೊ, ಕಿತ್ಯಾಕ್ ತೊ ವಿನಾಶಿ ಕುಡಿಚೊ. ಹ್ಯಾ ಫುಡೆಂ ತಾಚೆಂ ಆವ್ಕ್ ಎಕ್ಶೆಂ ವೀಸ್ ವರ್ಸಾಂ ಪ್ರಾಸ್ ಚಡ್ ಜಾಯ್ನಾಯೆ.\"",
      "4": "ತ್ಯಾ ದಿಸಾಂನಿ ಆನಿ ಉಪ್ರಾಂತ್‍ಯೀ ಪೃಥ್ವೆಚೆರ್ ದೈತ್ಯ್ ಆಸ್ಲೆ. ಕಿತ್ಯಾಕ್ ದೇವ್‍ಪೂತ್ ಮನ್ಶಾಂಚ್ಯಾ ಧುವಾ ಸಂಗಿಂ ಎಕ್ವಟುನ್ ತಾಂಕಾಂ ಭುರ್ಗಿಂ ಜಲ್ಮಲ್ಲಿಂ. ಪುರಾತನ್ ಕಾಳಾಚೆ ಬಳ್ವಂತ್ ವೀರ್ ಆನಿ ನಾಂವಾದಿಕ್ ಮನಿಸ್ ಹೆ.",
      "5": "ಪೃಥ್ವೆಚೆರ್ ಮನ್ಶಾಚೆಂ ಖೊಟೆಪಣ್ ಚಡೊನ್ ಯೆತಾಲೆಂ ಆನಿ ತಾಚ್ಯಾ ಕಾಳ್ಜಾಂತ್ ಖೊಟಿಂ ಚಿಂತ್ನಾಂ ಶಿವಾಯ್ ಹೆರ್ ಕಿತೆಂಚ್ ಘೊಳನಾತ್‍ಲ್ಲೆಂ ಮ್ಹಣ್ ಸರ್ವೆಸ್ಪರಾನ್ ಪಳೆಲೆಂ.",
      "6": "ಆಫ್ಣೆಂ ಮನ್ಶಾಕ್ ರಚ್ಲೊ ಮ್ಹಣ್ ಸರ್ವೆಸ್ಪರ್ ಚುರ್ಚುರ್ಲೊ ಆನಿ ಆಪ್ಲ್ಯಾ ಕಾಳ್ಜಾಂತ್ ತೊ ಕಳ್ವಳ್ಳೊ.",
      "7": "ಸರ್ವೆಸ್ಪರಾನ್ ಮ್ಹಳೆಂ: \"ಹಾಂವೆಂ ರಚ್‍ಲ್ಲ್ಯಾ ಮನ್ಶಾಕ್ ಹಾಂವ್ ಪೃಥ್ವೆ ವಯ್ಲೊ ನಾಂಚ್ ಕರ್ತಲೊಂ; ತಾಚೆ ಸವೆಂ ಜಾನ್ವಾರಾಂಕ್, ಜಿವ್ದಾಳಿಂಕ್ ಆನಿ ಅಂತ್ರಾಳಾಚ್ಯಾ ಸುಕ್ಣ್ಯಾಂಕ್‍ಯೀ ನಾಂಚ್ ಕರ್ತಲೊಂ. ತಾಂಕಾಂ ರಚ್ಲಿಂ ಮ್ಹಣ್ ಮ್ಹಾಕಾ ಚುರ್ಚುರೆ ಭೊಗ್ತಾತ್.\"",
      "8": "ಪೂಣ್ ನೊಯೆ ಎಕ್ಲೊ ಮಾತ್ರ್ ಸರ್ವೆಸ್ಪರಾಕ್ ಮಾನ್ವಲೊ.",
      "9": "ಹಿ ನೊಯೆಚಿ ಚರಿತ್ರಾ: ನೊಯೆ ಜಾವ್ನಾಸ್ಲೊ ಏಕ್ ಪ್ರಾಮಾಣಿಕ್ ಮನಿಸ್. ತ್ಯಾ ಕಾಳಾಚ್ಯಾ ಮನ್ಶಾಂ ಪಯ್ಕಿ ತೊ ನಿರ್ದೋಶಿ. ದೆವಾಚೆ ವಾಟೆನ್ ತೊ ಚಲ್ತಾಲೊ.",
      "10": "ನೊಯೆಕ್ ತೇಗ್ ಪೂತ್ ಜಲ್ಮಲೆ: ಶೆಮ್, ಹಾಮ್ ಆನಿ ಜಾಫೆತ್.",
      "11": "ಸಗ್ಳೊ ಸಂಸಾರ್ ದೆವಾಚೆ ದಿಷ್ಟಿಕ್ ಖೊಟೊ ಮ್ಹಣ್ ದಿಸ್ಲೊ. ಜುಲುಮ್ ತಾಂತುಂ ಭರೊನ್ ಗೆಲ್ಲೊ.",
      "12": "ದೆವಾನ್ ಸಂಸಾರಾಚೆರ್ ದಿಷ್ಟ್ ಘಾಲಿ. ತೊ ಖೊಟೊ ಆಸ್ಲೊ. ಕಿತ್ಯಾಕ್ ಸಂಸಾರಾಚ್ಯಾ ಸರ್ವ್ ನಿವಾಸ್ಯಾಂಚೆಂ ಚಾಲ್ ಚಮ್ಕಣ್ ಖೊಟೆಪಣಾನ್ ಭರ್‍ಲ್ಲೆಂ.",
      "13": "ಸರ್ವೆಸ್ಪರಾನ್ ನೊಯೆಕ್ ಸಾಂಗ್ಲೆಂ: \"ಸಂಸಾರಾ ವಯ್ಲ್ಯಾ ಸಗ್ಳ್ಯಾ ಮನ್ಶಾಕುಳಾಚೊ ಅಂತ್ ಕರುಂಕ್ ಹಾಂವೆಂ ನಿರ್ಧಾರ್ ಘೆತ್ಲಾ; ಮನ್ಶಾಂ ವರ್ವಿಂ ಸಂಸಾರಾಂತ್ ಜುಲುಮ್ ಭರೊನ್ ಗೆಲಾ. ಹಾಂವ್ ಆತಾಂ ತಾಂಚೊ ಆನಿ ತಾಂಚೆ ಸವೆಂ ಸಗ್ಳ್ಯಾ ಸಂಸಾರಾಚೊ ನಾಸ್ ಕರ್ತಲೊಂ.",
      "14": "ಘಟ್ ರುಕಾಚೆಂ ಏಕ್ ತಾರುಂ ಕರ್; ತ್ಯಾ ತಾರ್ವಾಂತ್ ಕುಡಾಂ ಕರ್; ತಾಚೆ ಭಿತರ್ ಆನಿ ಭಾಯ್ರ್ ತಾರ್ ಸಾರಯ್.",
      "15": "ತೆಂ ತುವೆಂ ಹೆ ಪರಿಂ ಬಾಂಧುಂಕ್ ಜಾಯ್; ತೆಂ ತಿನ್ಶಿಂ ಹಾತ್ ಲಾಂಬ್, ಪನ್ನಾಸ್ ಹಾತ್ ರೂಂದ್ ಆನಿ ತೀಸ್ ಹಾತ್ ಊಂಚ್ ಆಸುಂಕ್ ಜಾಯ್.",
      "16": "ತಾರ್ವಾಕ್ ಏಕ್ ಪಾಕೆಂ ಕರ್; ತ್ಯಾ ಪಾಕ್ಯಾ ಆನಿ ಕುಶಿಂ ಮಧೆಂ ಏಕ್ ಹಾತ್ ಉಗ್ತೊ ಜಾಗೊ ಸೊಡುನ್ ತೆಂ ಸಂಪುರ್ಣ್ ಕರ್. ತಾರ್ವಾಚೆ ಕುಶಿಕ್ ಏಕ್ ದಾರ್ ದವರ್; ಎಕಾ ವಯ್ರ್ ಏಕ್, ಅಶ್ಯೊ ತೀನ್ ಮಾಳಯೊ ಕರ್.",
      "17": "ಅಬ್ಳೆ, ಹಾಂವ್ ಪೃಥ್ವ್ವೆಚೆರ್ ಆವ್ರ್ ಧಾಡ್ತಲೊಂ, ಆನಿ ಆಕಾಸಾ ಪಂದಾ ಆಸ್‍ಲ್ಲ್ಯಾ ಸರ್ವ್ ಪ್ರಾಣಿಯಾಂಚೊ ಹಾಂವ್ ನಾಸ್ ಕರ್ತಲೊಂ.",
      "18": "ಪೂಣ್ ತುಜೆ ಲಾಗಿಂ ಹಾಂವ್ ಮ್ಹಜೊ ಸೊಲ್ಲೊ ಕರ್ತಲೊಂ. ತುಂ, ತುಜೆ ಪೂತ್, ತುಜಿ ಬಾಯ್ಲ್ ಆನಿ ತುಜ್ಯೊ ಸುನೊ ತಾರ್ವಾ ಭಿತರ್ ವಚಾ.",
      "19": "ತುಜೆ ಸವೆಂ ವಾಂಚುನ್ ಉರ್ಚ್ಯಾಕ್ ಸರ್ವ್ ಪ್ರಾಣಿಯಾಂಚಿ ಎಕೇಕ್ ಜೊಡಿ ತಾರ್ವಾ ಭಿತರ್ ಹಾಡ್; ತಿ ಜೊಡಿ ದಾದ್ಲ್ಯಾ ಬಾಯ್ಲೆಚಿ ಜಾಂವ್.",
      "20": "ಸರ್ವ್ ಜಾತಿಂಚ್ಯಾ ಸುಕ್ಣ್ಯಾಂಚಿ, ಸರ್ವ್ ಜಾತಿಂಚ್ಯಾ ಮೊನ್ಜಾತಿಂಚಿ, ಸರ್ವ್ ಜಾತಿಂಚ್ಯಾ ಜಿವ್ದಾಳಿಂಚಿ, ಎಕೇಕ್ ಜೊಡಿ ತಿಂ ವಾಂಚುನ್ ಉರ್ಚ್ಯಾಕ್ ತುಜೆ ಸವೆಂ ಭಿತರ್ ಯೆಂವ್.",
      "21": "ತುಮ್ಕಾಂ ಆನಿ ತಾಂಕಾಂ ಗರ್ಜ್ ಆಸ್‍ಲ್ಲೆಂ ಪೋಶಣ್ ದಿಂವ್ಕ್ ಸರ್ವ್ ಜಿನ್ಸಾಂಚೆಂ ಖಾಣ್ ವ್ಹರುನ್ ದವರ್.\" ನೊಯೆನ್ ಹೆಂ ಕೆಲೆಂ; ದೆವಾನ್ ತಾಕಾ ಫರ್ಮಾಯ್‍ಲ್ಲೆಂ ತೆಂ ಸಗ್ಳೆಂ ತಾಣೆಂ ಕೆಲೆಂ."
    },
    "7": {
      "1": "ಸರ್ವೆಸ್ಪರಾನ್ ನೊಯೆಕ್ ಮ್ಹಳೆಂ: \"ತುಜ್ಯಾ ಸಗ್ಳ್ಯಾ ಕುಟ್ಮಾಕ್ ಘೆವ್ನ್ ತಾರ್ವಾ ಭಿತರ್ ವಚ್. ಕಿತ್ಯಾಕ್ ಹೆ ಸಂತತಿಂತ್ ತುಂ ಎಕ್ಲೊ ಮಾತ್ರ್ ಮ್ಹಜ್ಯಾ ದೊಳ್ಯಾಂ ಮುಕಾರ್ ಪ್ರಾಮಾಣಿಕ್.",
      "2": "ಶುದ್ಧ್ ಮೊನ್ಜಾತಿಂಚ್ಯೊ ದಾದ್ಲ್ಯಾ ಬಾಯ್ಲಾಂಚ್ಯೊ ಸಾತ್-ಸಾತ್ ಜೊಡಿಯೊ ತುಜೆ ಸಂಗಿಂ ಘೆ ಆನಿ ಅಶುದ್ಧ್ ಮೊನ್ಜಾತಿಂಚಿ ದಾದ್ಲ್ಯಾ ಬಾಯ್ಲೆಚಿ ಎಕೇಕ್ ಜೊಡಿ.",
      "3": "ಅಂತ್ರಾಳಾಚ್ಯಾ ಸುಕ್ಣ್ಯಾಂಚ್ಯೊಯ್ ದಾದ್ಲ್ಯಾಂ ಬಾಯ್ಲಾಂಚ್ಯೊ ಸಾತ್-ಸಾತ್ ಜೊಡಿಯೊ ವ್ಹರ್. ಹೆ ಪರಿಂ ಸಗ್ಳೆ ಪೃಥ್ವೆರ್ ತುಂ ತಾಂಚಿ ಸಂತತ್ ವಾಂಚಯ್ತಲೊಯ್.",
      "4": "ಕಿತ್ಯಾಕ್, ಆನಿ ಸಾತ್ ದಿಸಾಂನಿ ಹಾಂವ್ ಚಾಳಿಸ್ ದೀಸ್ ಆನಿ ಚಾಳಿಸ್ ರಾತಿ ಪೃಥ್ವ್ವಿಚೆರ್ ಪಾವ್ಸ್ ಧಾಡ್ತಲೊಂ. ಹಾಂವೆಂ ರಚ್‍ಲ್ಲೆ ಸರ್ವ್ ಪ್ರಾಣಿ ಹಾಂವ್ ಪೃಥ್ವ್ವೆ ವಯ್ಲೆ ನಾಂಚ್ ಕರ್ತಲೊಂ.\"",
      "5": "ಸರ್ವೆಸ್ಪರಾನ್ ಫರ್ಮಾಯ್ಲೆಂ ತೆಂ ಸಗ್ಳೆಂ ನೊಯೆನ್ ಕೆಲೆಂ.",
      "6": "ಪೃಥ್ವೆಚೆರ್ ಆವ್ರ್ ಯೆತಾನಾ ನೊಯೆಕ್ ಸಯ್ಶಿಂ ವರ್ಸಾಂ ಪ್ರಾಯ್.",
      "7": "ಆವ್ರಾಂತ್ ನಾಸ್ ಜಾಯ್ನಾಶೆಂ ಆಪ್ಲ್ಯಾ ಪುತಾಂಕ್, ಬಾಯ್ಲೆಕ್ ಆನಿ ಸುನಾಂಕ್ ಸಾಂಗಾತಾ ಘೆವ್ನ್ ನೊಯೆ ತಾರ್ವಾ ಭಿತರ್ ರಿಗ್ಲೊ.",
      "8": "ಶುದ್ಧ್ ಆನಿ ಅಶುದ್ಧ್ ಮೊನ್ಜಾತಿಂಚಿ, ಸುಕ್ಣ್ಯಾಂಚಿ ಆನಿ ಪೃಥ್ವ್ವೆಚ್ಯಾ ಸರ್ವ್ ಜಿವ್ದಾಳಿಂಚಿ ದಾದ್ಲ್ಯಾ ಬಾಯ್ಲೆಚಿ",
      "9": "ಎಕೇಕ್ ಜೊಡಿ ಸರ್ವೆಸ್ಪರಾನ್ ಸಾಂಗ್‍ಲ್ಲೆ ಫರ್ಮಾಣೆಂ ನೊಯೆ ಸಾಂಗಾತಾ ತಾರ್ವಾ ಭಿತರ್ ಗೆಲಿ.",
      "10": "ಸಾತ್ ದೀಸ್ ಸೊಂಪ್ತಚ್ ಪೃಥ್ವ್ವೆಚೆರ್ ಆವ್ರಾಚೆಂ ಉದಕ್ ಆಯ್ಲೆಂ.",
      "11": "ನೊಯೆಕ್ ಸಯ್ಶಿಂ ವರ್ಸಾಂ ಭರ್ಲಿಂ ತ್ಯಾ ವರ್ಸಾಚ್ಯಾ ದುಸ್ರ್ಯಾ ಮಹಿನ್ಯಾಚ್ಯಾ ಸತ್ರಾವ್ಯಾ ದಿಸಾ ಪಾತಾಳಾಚ್ಯೊ ಸಕ್ಕಡ್ ಝರಿ ಫುಟೊನ್ ವಯ್ರ್ ಆಯ್ಲ್ಯೊ ಆನಿ ಮೊಳ್ಬಾಚಿಂ ದಾರಾಂ ಉಗ್ತಿಂ ಜಾಲಿಂ.",
      "12": "ಚಾಳಿಸ್ ದೀಸ್ ಆನಿ ಚಾಳಿಸ್ ರಾತಿ ಶಿರಾಂಧಾರಿಂಚೊ ಪಾವ್ಸ್ ಪೃಥ್ವ್ವೆಚೆರ್ ವತ್ಲೊ.",
      "13": "ತ್ಯಾಚ್ ದಿಸಾ ನೊಯೆ, ತಾಚೆ ಪೂತ್ - ಶೆಮ್, ಹಾಮ್ ಆನಿ ಜಾಫೆತ್ - ನೊಯೆಚಿ ಬಾಯ್ಲ್ ಆನಿ ತಾಚ್ಯೊ ತೆಗಿ ಸುನೊ ತಾರ್ವಾ ಭಿತರ್ ಗೆಲಿಂ.",
      "14": "ತಾಂಚೆ ಸವೆಂ ಸರ್ವ್ ಜಾತಿಂಚ್ಯೊ ಮೊನ್ಜಾತಿ, ಸರ್ವ್ ಜಾತಿಂಚಿಂ ಜಾನ್ವಾರಾಂ, ಧರ್ಣಿರ್ ಚರ್ತಾತ್ ತ್ಯೊ ಸರ್ವ್ ಜಾತಿಂಚ್ಯೊ ಜಿವ್ದಾಳಿ, ಪಾಕಾಟೆ ಆಸ್‍ಲ್ಲಿಂ ಸರ್ವ್ ಜಾತಿಂಚಿ ಸುಕ್ಣಿಂ ತಾರ್ವಾ ಭಿತರ್ ಗೆಲಿಂ.",
      "15": "ಸ್ವಾಸ್ ಆಸ್‍ಲ್ಲ್ಯಾ ಪ್ರಾಣಿಯಾಂ ಮದ್ಲೆ ದೊದೋನ್ ಮೆಳೊನ್ ತಾರ್ವಾ ಭಿತರ್ ನೊಯೆ ಸರ್ಶಿಂ ಗೆಲೆ.",
      "16": "ಸಕ್ಕಡ್ ಪ್ರಾಣಿಯಾಂಚ್ಯೊ ದಾದ್ಲ್ಯಾಂ ಬಾಯ್ಲಾಂಚ್ಯೊ ಜೊಡಿಯೊ ದೆವಾನ್ ಫರ್ಮಾಯ್‍ಲ್ಲೆ ಪರ್ಮಾಣೆಂ ಭಿತರ್ ಗೆಲ್ಯೊ; ಆನಿ ಸರ್ವೆಸ್ಪರಾನ್ ನೊಯೆ ಪಾಟ್ಲ್ಯಾನ್ ದಾರ್ ದಾಂಪ್ಲೆಂ.",
      "17": "ಆವ್ರ್ ಪೃಥ್ವೆಚೆರ್ ಚಾಳಿಸ್ ದೀಸ್ ಭರೊನ್ ರಾವ್ಲೆಂ. ಉದಕ್ ವಯ್ರ್ ಆಯ್ಲೆಂ ಆನಿ ತ್ಯಾ ಉದ್ಕಾಂತ್ ತಾರುಂ ಧರ್ಣಿರ್ ಥಾವ್ನ್ ವಯ್ರ್ ಗೆಲೆಂ.",
      "18": "ಉದಕ್ ಚಡ್ಲೆಂ ಆನಿ ಭುಮಿ ವಯ್ರ್ ಭರೊನ್ ಗೆಲೆಂ. ತೆದ್ನಾ ತಾರುಂ ಉದ್ಕಾಚೆರ್ ಉಪ್ಯೆವ್ನ್ ರಾವ್ಲೆಂ.",
      "19": "ಉದಕ್ ಪೃಥ್ವೆಚೆರ್ ಭರಾನ್ ಚಡ್‍ಲ್ಲೆ ವರ್ವಿಂ ಆಕಾಸಾ ಪಂದ್ಲೆ ಸಗ್ಳೆ ಉನ್ನತ್ ಪರ್ವತ್ ಧಾಂಪೊನ್ ಗೆಲೆ.",
      "20": "ಉದಕ್ ಪರ್ವತಾಂ ವಯ್ರ್ ಪಂದ್ರಾ ಹಾತ್ ಚಡೊನ್ ರಾವ್ಲೆಂ.",
      "21": "ಪೃಥ್ವೆಚೆರ್ ಆಸ್‍ಲ್ಲೆ ಸರ್ವ್ ಪ್ರಾಣಿ, ಸುಕ್ಣಿಂ, ಜಾನ್ವಾರಾಂ ಆನಿ ಹೆರ್ ಮೊನ್ಜಾತಿ, ಪೃಥ್ವೆಚೆರ್ ಭರೊನ್ ಆಸ್‍ಲ್ಲ್ಯೊ ಸರ್ವ್ ರಚ್ನಾ ಆನಿ ಸರ್ವ್ ಮನಿಸ್, ಹಾಂಚೊ ನಾಸ್ ಜಾಲೊ.",
      "22": "ಪೃಥ್ವೆಚೆರ್ ಜಿವಿತಾಚೊ ಸ್ವಾಸ್ ಆಸ್‍ಲ್ಲೆ ಸರ್ವ್ ಪ್ರಾಣಿ ಮೆಲೆ.",
      "23": "ಅಶೆಂ ಸರ್ವೆಸ್ಪರಾನ್ ಪೃಥ್ವೆ ವಯ್ಲೆ ಸರ್ವ್ ಪ್ರಾಣಿ, ಮನಿಸ್, ಜಾನ್ವಾರಾಂ, ಜಿವ್ದಾಳಿ ಆನಿ ಅಂತ್ರಾಳಾಚಿಂ ಸುಕ್ಣಿಂ, ಹಾಂಚೊ ನಾಸ್ ಕೆಲೊ; ತಿಂ ಸಗ್ಳಿಂ ಪೃಥ್ವೆ ವಯ್ಲಿಂ ನಾಂಚ್ ಜಾಲಿಂ. ನೊಯೆ ಆನಿ ತಾಚೆ ಸವೆಂ ತಾರ್ವಾರ್ ಆಸ್ಲಲಿಂ ಮಾತ್ರ್ ವಾಂಚುನ್ ಉರ್ಲಿಂ.",
      "24": "ದೆಡ್ಶೆಂ ದೀಸ್ ಉದಕ್ ಪೃಥ್ವೆಚೆರ್ ಭರೊನ್ ರಾವ್ಲೆಂ."
    },
    "8": {
      "1": "ತೆದ್ನಾ ದೆವಾಕ್ ನೊಯೆಚೊ ಆನಿ ತಾಚೆ ಸವೆಂ ತಾರ್ವಾಂತ್ ಆಸ್‍ಲ್ಲ್ಯಾ ಸರ್ವ್ ಮೊನ್ಜಾತಿಂಚೊ ಆನಿ ಸರ್ವ್ ಜಾನ್ವಾರಾಂಚೊ ಉಗ್ಡಾಸ್ ಆಯ್ಲೊ. ದೆವಾನ್ ಪೃಥ್ವೆಚೆರ್ ಏಕ್ ವಾರೆಂ ವ್ಹಾಳಶೆಂ ಕೆಲೆಂ ಆನಿ ಉದಕ್ ದೆಂವೊಂಕ್ ಸುರು ಜಾಲೆಂ.",
      "2": "ಪಾತಾಳಾಚ್ಯೊ ಉದ್ಕಾಝರಿ ಬಂದ್ ಜಾಲ್ಯೊ ಆನಿ ಆಕಾಸಾಚಿಂ ದಾರಾಂ ಧಾಂಪ್ಲಿಂ. ಮಳ್ಬಾ ಥಾವ್ನ್ ಪಡೊನ್ ಆಸ್‍ಲ್ಲೊ ಪಾವ್ಸ್ ರಾವ್ಲೊ.",
      "3": "ಉದಕ್ ಪೃಥ್ವೆ ವಯ್ಲೆಂ ದೆಂವತ್ ಆಯ್ಲೆಂ. ದೆಡ್ಶೆಂ ದಿಸಾಂನಿ ಉದಕ್ ಉಣೆಂ ಜಾಲೆಂ.",
      "4": "ಸಾತ್ವ್ಯಾ ಮಹಿನ್ಯಾಚ್ಯಾ ಸತ್ರಾವ್ಯಾ ದಿಸಾ ತಾರುಂ ಆರಾರಾತ್ ಪರ್ವತಾಚೆರ್ ಯೆವ್ನ್ ಬಸ್ಲೆಂ.",
      "5": "ಧಾವೊ ಮಹಿನೊ ಪರ್ಯಾಂತ್ ಉದಕ್ ಉಣೆಂ ಜಾಯ್ತ್ ಆಯ್ಲೆಂ. ಧಾವ್ಯಾ ಮಹಿನ್ಯಾಚ್ಯಾ ಪಯ್ಲ್ಯಾ ದಿಸಾ ಪರ್ವತಾಂಚೆ ಶಿಖರ್ ದಿಷ್ಟಿ ಪಡ್ಲೆ.",
      "6": "ಚಾಳಿಸ್ ದೀಸ್ ಸೊಂಪ್ತಚ್ ನೊಯೆನ್ ಆಪ್ಣೆಂ ಕೆಲ್ಲ್ಯಾ ತಾರ್ವಾಚೆಂ ಜನೆಲ್ ಉಗ್ತೆಂ ಕೆಲೆಂ,",
      "7": "ಆನಿ ಎಕಾ ಕಾವ್ಳ್ಯಾಕ್ ಭಾಯ್ರ್ ಧಾಡ್ಲೊ. ಧರ್ಣ್ ಸುಕಸರ್ ತೊ ಹೆವ್ಶಿನ್-ತೆವ್ಸಿನ್ ಉಬ್ಲೊ.",
      "8": "ಉಪ್ರಾಂತ್ ಧರ್ಣಿ ಥಾವ್ನ್ ಉದಕ್ ದೆಂವ್ಲಾಂಗಿ ನಾ ಮ್ಹಣ್ ಪಳೆಂವ್ಚೆ ಖಾತಿರ್ ತಾಣೆಂ ಎಕಾ ಪಾವ್ರ್ಯಾಕ್ ಭಾಯ್ರ್ ಧಾಡ್ಲೊ.",
      "9": "ಪಾವ್ರ್ಯಾಕ್ ಪಾಂಯ್ ತೆಂಕುಂಕ್ ಸುವಾತ್ ಮೆಳ್ಳಿ ನಾ ದೆಕುನ್ ತೊ ತಾಚೆಶಿಂ ತಾರ್ವಾಕ್ ಪಾಟಿಂ ಆಯ್ಲೊ ಕಿತ್ಯಾಕ್ ಪೃಥ್ವೆಚೆರ್ ಆನಿಕ್‍ಯೀ ಉದಕ್ ಆಸ್‍ಲ್ಲೆಂ. ತಾಣೆಂ ಆಪ್ಲೆ ಹಾತ್ ಭಾಯ್ರ್ ಘಾಲುನ್ ಪಾವ್ರ್ಯಾಕ್ ಧರುನ್ ತಾರ್ವಾ ಭಿತರ್ ಹಾಡ್ಲೊ.",
      "10": "ಉಪ್ರಾಂತ್ ಆನಿಕ್‍ಯೀ ಸಾತ್ ದೀಸ್ ತೊ ರಾಕುನ್ ರಾವ್ಲೊ ಆನಿ ಪರ್ತುನ್ ಪಾವ್ರ್ಯಾಕ್ ತಾಣೆಂ ಭಾಯ್ರ್ ಧಾಡ್ಲೊ.",
      "11": "ಸಾಂಜ್ ಜಾತಾನಾ ಪಾರ್ವೊ ಪಾಟಿಂ ಆಯ್ಲೊ ಆನಿ, ಅಬ್ಳೆ, ತಾಚೆ ಬೊಂಚಿಂತ್ ಜಯ್ತುನಾಚಿ ಏಕ್ ತಾಳಿ ಆಸ್ಲಿ. ಆತಾಂ ಪೃಥ್ವೆ ವಯ್ಲೆಂ ಉದಕ್ ದೆಂವ್ಲಾಂ ಮ್ಹಣ್ ನೊಯೆಕ್ ಸಮ್ಜಲೆಂ.",
      "12": "ಆನಿಕ್ ಸಾತ್ ದೀಸ್ ತೊ ರಾವ್ಲೊ ಆನಿ ಪರ್ತುನ್ ಪಾವ್ರ್ಯಾಕ್ ಭಾಯ್ರ್ ಧಾಡ್ಲೊ. ಪೂಣ್ ಹೆ ಪಾವ್ಟಿ ತೊ ಪಾಟಿಂ ಆಯ್ಲೊ ನಾ.",
      "13": "ನೊಯೆಕ್ ಸಯ್ಶಿಂ ಏಕ್ ವರ್ಸಾಂ ಪ್ರಾಯ್ ಜಾತಾನಾ, ಪಯ್ಲ್ಯಾ ಮಹಿನ್ಯಾಚ್ಯಾ ಪಯ್ಲ್ಯಾ ದಿಸಾ ಧರ್ಣಿ ವಯ್ಲೆಂ ಉದಕ್ ದೆಂವ್ಲೆಂ. ನೊಯೆನ್ ತಾರ್ವಾಚೆಂ ದಾರ್ ಉಗ್ತೆಂ ಕೆಲೆಂ ಆನಿ ಭಾಯ್ರ್ ಪಳೆಲೆಂ. ಆನಿ, ಅಬ್ಳೆ, ಧರ್ಣ್ ಸುಕೊನ್ ಯೆತಾಲಿ.",
      "14": "ದುಸ್ರ್ಯಾ ಮಹಿನ್ಯಾಚ್ಯಾ ಸತ್ತಾವಿಸಾವ್ಯಾ ದಿಸಾ ಸಗ್ಳಿ ಧರ್ಣ್ ಸುಕ್ಲಿ.",
      "15": "ದೆವಾನ್ ನೊಯೆಕ್ ಮ್ಹಳೆಂ:",
      "16": "\"ತುಂ ತುಜೆ ಬಾಯ್ಲೆಕ್, ತುಜ್ಯಾ ಪುತಾಂಕ್ ಆನಿ ಸುನಾಂಕ್ ಘೆವ್ನ್ ತಾರ್ವಾಂತ್ಲೊ ಭಾಯ್ರ್ ಯೆ.",
      "17": "ಸರ್ವ್ ಜಿವಂತ್ ರಚ್ನಾ - ಮೊನ್ಜಾತಿ, ಸುಕ್ಣಿಂ, ಜಾನ್ವಾರಾಂ ಆನಿ ಜಿವ್ದಾಳಿ - ತುಜೆ ಸವೆಂ ಭಾಯ್ರ್ ಹಾಡ್. ಫಳಾಭರಿತ್ ತಿಂ ಜಾಂವ್, ತಾಂಚಿ ಸಂತತ್ ವಾಡೊಂ ಆನಿ ಪೃಥ್ವೆರ್ ವಿಸ್ತಾರುಂ.\"",
      "18": "ತವಳ್ ನೊಯೆ ಆಪ್ಲ್ಯಾಂ ಪುತಾಂಕ್, ಬಾಯ್ಲೆಕ್ ಆನಿ ಸುನಾಂಕ್ ಘೆವ್ನ್ ಭಾಯ್ರ್ ಆಯ್ಲೊ.",
      "19": "ಸರ್ವ್ ಮೊನ್ಜಾತಿ, ಜಿವ್ದಾಳಿ ಆನಿ ಸುಕ್ಣಿಂ, ಪದ್ವೆ ವಯ್ಲೆ ಸರ್ವ್ ಪ್ರಾಣಿ ಆಪ್ಲೆ ಜಾತಿ ಜಾತಿ ಪರ್ಮಾಣೆಂ ಸಾಂಗಾತಾ ಮೆಳುನ್ ತಾರ್ವಾಂತ್ಲಿಂ ಭಾಯ್ರ್ ಆಯ್ಲಿಂ.",
      "20": "ಉಪ್ರಾಂತ್ ನೊಯೆನ್ ಸರ್ವೆಸ್ಪರಾಕ್ ಏಕ್ ವೆದಿ ಬಾಂಧ್ಲಿ ಆನಿ ಶುದ್ಧ್ ಮೊನ್ಜಾತಿಂ ಆನಿ ಸುಕ್ಣ್ಯಾಂ ಮದ್ಲಿಂ ವಿಂಚುನ್ ತಾಂಚಿ ಹೊಮ್‍ಬಲಿ ವೆದಿಚೆರ್ ಆರ್ಪಿಲಿ.",
      "21": "ಸರ್ವೆಸ್ಪರಾನ್ ತಿಚೊ ಸ್ವಾದಿಕ್ ಪರ್ಮಳ್ ಘೆತ್ಲೊ ಆನಿ ಆಪ್ಣಾಯಿತ್ಲ್ಯಾಕ್ ತೊ ಮ್ಹಣಾಲೊ: \"ಮನ್ಶಾಂಕ್ ಲಾಗುನ್ ಹಾಂವ್ ಪೃಥ್ವೆಚೆರ್ ಪರ್ತುನ್ ಕೆದಿಂಚ್ ಶಿರಾಪ್ ಘಾಲ್ಚೊ ನಾಂ, ಕಿತ್ಯಾಕ್ ಭುರ್ಗೆಪಣಾ ಥಾವ್ನ್‍ಂಚ್ ಮನ್ಶಾಚಂ ಕಾಳಿಜ್ ಖೊಟೆಂ. ಹಾಂವೆಂ ಎದೊಳ್ ನಾಸ್ ಕೆಲ್ಲೆ ಪರಿಂ ಹ್ಯಾ ಫುಡೆಂ ಕೆದಿಂಚ್ ಸರ್ವ್ ಪ್ರಾಣಿಯಾಂಚೊ ನಾಸ್ ಕರ್ಚೊ ನಾಂ.",
      "22": "ಪೃಥ್ವಿ ಆಸಸರ್ ವೊಂಪ್ಣೆಕಾಳ್ ಆನಿ ಲುಂವ್ಣೆಕಾಳ್, ಥಂಡಿ ಆನಿ ಗರ್ಮಿ, ಉನ್ಹಾಳೆ ಆನಿ ಹಿಂವಾಳೆ, ದೀಸ್ ಆನಿ ರಾತ್ ಸದಾಂಚ್ ಆಸ್ತಲಿಂ\"."
    },
    "9": {
      "1": "ಉಪ್ರಾಂತ್ ದೆವಾನ್ ನೊಯೆಕ್ ಆನಿ ತಾಚ್ಯಾ ಪುತಾಂಕ್ ಆಶಿರ್ವಾದ್ ದಿಲೊ ಆನಿ ತಾಂಕಾಂ ಮ್ಹಳೆಂ: \"ವಾಡಾ ಆನಿ ಚಡಾ ಸಂಸಾರ್ ಭರಾ.",
      "2": "ಪೃಥ್ವೆಚ್ಯಾ ಸರ್ವ್ ಮೊನ್ಜಾತಿಂಕ್, ಅಂತ್ರಾಳಾಚ್ಯಾ ಸುಕ್ಣ್ಯಾಂಕ್, ಧರ್ಣಿರ್ ಚರ್ತಲ್ಯಾ ಜಿವ್ದಾಳಿಂಕ್ ಆನಿ ದರ್ಯಾಚ್ಯಾ ಮಾಸ್ಳ್ಯಾಂಕ್ ತುಮ್ಚಿ ಭೆಂ ಭಿರಾಂತ್ ಆಸುಂ; ತುಮ್ಚೆ ಆಧೀನ್ ತಿಂ ಕೆಲ್ಯಾಂತ್.",
      "3": "ಪೃಥ್ವೆಚೆರ್ ಭೊಂವ್ತಲೆ ಸರ್ವ್ ಪ್ರಾಣಿ ತುಮಿ ಖಾವ್ಯೆತ್. ಜಶೆಂ ಹಾಂವೆಂ ತುಮ್ಕಾಂ ರೂಕ್ ಝಾಡಾಂ ದಿಲ್ಯಾಂತ್, ತಶೆಂ ಹೆಂ ಸಗ್ಳೆಂ ಹಾಂವ್ ತುಮ್ಕಾಂ ದಿತಾಂ.",
      "4": "ರಗತ್ ಆಸ್‍ಲ್ಲೆಂ ಮಾಸ್ ತುಮಿ ಖಾಂವ್ಕ್ ನಜೊ, ಕಿತ್ಯಾಕ್ ರಗ್ತಾಂತ್ ಜೀವ್ ಆಸಾ.",
      "5": "ತುಮ್ಚೆಂ ರಗತ್ ವಾರಯ್ಲ್ಯಾರ್ ತ್ಯಾ ರಗ್ತಾಚೆಂ ಹಾಂವ್ ಲೇಖ್ ಘೆತಲೊಂ. ಹರ್ಯೆಕೆ ಮೊನ್ಜಾತಿ ಕಡ್ಚೆಂ ಆನಿ ತೆಚ್ ಪರಿಂ ಮನ್ಶಾ ಕಡ್ಚೆಂ ಹಾಂವ್ ಲೇಖ್ ಘೆತಲೊಂ. ಹರ್ಯೆಕ್ಲ್ಯಾಚ್ಯಾ ಜಿವಾಚೆಂ ಲೇಖ್ ತಾಚ್ಯಾ ಭಾವಾ ಕಡ್ಚೆಂ ಹಾಂವ್ ಘೆತಲೊಂ.",
      "6": "ಜೊ ಕೋಣ್ ಎಕಾ ಮನ್ಶಾಚೆಂ ರಗತ್ ವಾರಯ್ತಾ, ತಾಚೆಂಯ್ ರಗತ್ ವಾರಯ್ತಲೆ. ಕಿತ್ಯಾಕ್ ಆಪ್ಲ್ಯಾಚ್ ಸಾಕ್ರ್ಯಾಚೊ ದೆವಾನ್ ತಾಕಾ ಕೆಲಾ.",
      "7": "ವಾಡಾ ಆನಿ ಚಡಾ, ಸಗ್ಳೊ ಸಂಸಾರ್ ಭರಾ.\"",
      "8": "ದೆವಾನ್ ನೊಯೆಕ್ ಆನಿ ತಾಚ್ಯಾ ಪುತಾಂಕ್ ಮ್ಹಳೆಂ:",
      "9": "\"ಅಬ್ಳೆ, ಹಾಂವ್ ತುಮ್ಚೆ ಲಾಗಿಂ ಆನಿ ತುಮ್ಚೆ ಸಂತತಿ ಲಾಗಿಂ ಮ್ಹಜೊ ಸೊಲ್ಲೊ ಕರ್ತಾಂ:",
      "10": "ಆನಿ ತಾರ್ವಾಂತ್ಲಿಂ ತುಮ್ಚೆ ಸವೆಂ ಭಾಯ್ರ್ ಆಯ್ಲ್ಯಾಂತ್ ತ್ಯಾ ಸರ್ವ್ ಪ್ರಾಣಿಯಾಂ ಲಾಗಿಂ, ಸುಕ್ಣ್ಯಾಂ ಲಾಗಿಂ, ಜಾನ್ವಾರಾಂ ಆನಿ ರಾನ್ ಮೊನ್ಜಾತಿಂ ಲಾಗಿಂ ಆನಿ ಭುಂಯ್ಚ್ಯಾ ಸರ್ವ್ ಮೊನ್ಜಾತಿಂ ಲಾಗಿಂ ಹಾಂವ್ ಮ್ಹಜೊ ಸೊಲ್ಲೊ ಕರ್ತಾಂ.",
      "11": "ತುಮ್ಚೆ ಲಾಗಿಂ ಹಾಂವ್ ಕರ್ತಾಂ ತೊ ಸೊಲ್ಲೊ ಹೊ: ಪರ್ತುನ್ ಕೆದಿಂಚ್ ಆವ್ರಾ ವರ್ವಿಂ ಪೃಥ್ವೆಚಿ ದೆಸ್ವಾಟ್ ಜಾಂವ್ಚಿ ನಾ.\"",
      "12": "ಆನಿ ದೆವಾನ್ ಮ್ಹಳೆಂ: \"ಹಾಂವೆಂ ತುಮ್ಚೆ ಲಾಗಿಂ ಆನಿ ಸರ್ವ್ ಪ್ರಾಣಿಯಾಂ ಲಾಗಿಂ ಕೆಲ್ಲ್ಯಾ ಶಾಶ್ವತ್ ಸೊಲ್ಲ್ಯಾಚಿ ಖುಣಾ ಹಿ:",
      "13": "ಮ್ಹಜೆಂ ಧೊಣು ಕುಪಾಂಚೆರ್ ಹಾಂವ್ ಘಾಲ್ತಲೊಂ; ಹಾಂವೆಂ ಸಂಸಾರಾ ಲಾಗಿಂ ಕೆಲ್ಲ್ಯಾ ಕರಾರಾಚಿ ಖುಣಾ ತೆಂ ಜಾತಲೆಂ.",
      "14": "ಹಾಂವ್ ಪೃಥ್ವೆ ವಯ್ರ್ ಕುಪಾಂ ಜಮಾ ಕರ್ತಾನಾ ಕುಪಾಂಚೆರ್ ತೆಂ ಧೊಣುಂ ದಿಷ್ಟಿ ಪಡ್ತಲೆಂ.",
      "15": "ತವಳ್ ಹಾಂವೆಂ ತುಮ್ಚೆ ಲಾಗಿಂ ಕೆಲ್ಲೊ ಸೊಲ್ಲೊ ಉಗ್ಡಾಸಾಕ್ ಹಾಡ್ತಲೊಂ ಆನಿ ಸರ್ವ್ ಪ್ರಾಣಿಯಾಂಚೊ ನಾಸ್ ಕರ್ತಾ ತಸಲೆಂ ಉದ್ಕಾಚೆಂ ಆವ್ರ್ ಹ್ಯಾ ಫುಡೆಂ ಯೆಂವ್ಚೆಂ ನಾ.",
      "16": "ಕುಪಾಂಚೆರ್ ಧೊಣುಂ ಪಡ್ತಾನಾ ಹಾಂವ್ ತೆಂ ಪಳೆತಲೊಂ ಆನಿ ಹಾಂವೆಂ ಪೃಥ್ವೆಚ್ಯಾ ಸರ್ವ್ ಪ್ರಾಣಿಯಾಂ ಲಾಗಿಂ ಕೆಲ್ಲ್ಯಾ ಸಾಸ್ಣಿಕ್ ಸೊಲ್ಲ್ಯಾಚೊ ಉಗ್ಡಾಸ್ ದವರ್ತಲೊಂ.",
      "17": "ಪೃಥ್ವೆಚ್ಯಾ ಸರ್ವ್ ಪ್ರಾಣಿಯಾಂ ಲಾಗಿಂ ಹಾಂವೆಂ ಕೆಲ್ಲ್ಯಾ ಸೊಲ್ಲ್ಯಾಚಿ ಖುಣಾ ಹಿ.\"",
      "18": "ತಾರ್ವಾಂತ್ಲೆ ಭಾಯ್ರ್ ಆಯ್‍ಲ್ಲೆ ನೊಯೆಚೆ ಪೂತ್ ಹೆ: ಶೆಮ್, ಹಾಮ್ ಆನಿ ಜಾಫೆತ್. ಹಾಮ್ ಕಾನಾನಾಚೊ ಬಾಪುಯ್.",
      "19": "ನೊಯೆಚ್ಯಾ ಹ್ಯಾ ತೆಗಾಂ ಪುತಾಂ ವರ್ವಿಂ ಸಂಸಾರಾಚೊ ಸಗ್ಳೊ ಲೋಕ್ ಉಪ್ಜಲೊ.",
      "20": "ನೊಯೆ ಭುಂಯ್ಚೆರ್ ಪಯ್ಲೊ ಶೆತ್ಕಾರಿ ಜಾಲೊ ಆನಿ ಏಕ್ ದಾಕಾಂಮಳೊ ತಾಣೆಂ ಲಾಯ್ಲೊ.",
      "21": "ತೊ ದಾಕಾಂಸೊರೊ ಪಿಯೆಲೊ ಆನಿ ತಾಕಾ ಅಮಾಲ್ ಜಾಲೆಂ. ಆಪ್ಲ್ಯಾ ತಂಬಾಂತ್ ತೊ ವಿಣ್ಗೊ ಪಡೊನ್ ಆಸ್ಲೊ.",
      "22": "ಕಾನಾನಾಚ್ಯಾ ಬಾಪಾಯ್ನ್, ಹಾಮಾನ್, ವಿಣ್ಗೊ ಆಸ್ಲಲ್ಯಾ ಆಪ್ಲ್ಯಾ ಬಾಪಾಯ್ಕ್ ದೆಕ್ಲೊ ಆನಿ ಭಾಯ್ರ್ ಆಸ್‍ಲ್ಲ್ಯಾ ಭಾವಾಂಕ್ ತ್ಯಾ ವಿಶಾಂತ್ ಸಾಂಗ್ಲೆಂ.",
      "23": "ತವಳ್ ಶೆಮಾನ್ ಆನಿ ಜಾಫೆತಾನ್ ಏಕ್ ದಗ್ಲೊ ಆಪ್ಲ್ಯಾ ಖಾಂದಾರ್ ಘಾಲೊ ಆನಿ ಪಾಟಿಂ ಪಾಟಿಂ ಪಾಂಯ್ ಕಾಡುನ್ ವಿಣ್ಗೊ ಆಸ್ಲಲ್ಯಾ ಆಪ್ಲ್ಯಾ ಬಾಪಾಯ್ಕ್ ತಾಂಣಿಂ ಧಾಂಪೆÇ್ಲ. ತಾಂಚೆಂ ತೊಂಡ್ ಆನ್ಯೆಕೆ ಕುಶಿನ್ ಆಸ್‍ಲ್ಲ್ಯಾನ್ ವಿಣ್ಗೊ ಆಸ್‍ಲ್ಲ್ಯಾ ಆಪ್ಲ್ಯಾ ಬಾಪಾಯ್ಕ್ ತಾಂಣಿಂ ಪಳೆಂವ್ಕ್ ನಾ.",
      "24": "ಅಮಾಲ್ ದೆಂವೊನ್ ನೊಯೆ ಜಾಗೊ ಜಾಲೊ ಆನಿ ಆಪ್ಲ್ಯಾ ನಿಮಾಣ್ಯಾ ಪುತಾನ್ ಕೆಲ್ಲೆಂ ತೆಂ ತಾಕಾ ಕಳಿತ್ ಜಾಲೆಂ.",
      "25": "ತಾಣೆಂ ಮ್ಹಳೆಂ: \"ಕಾನಾನಾಚೆರ್ ಶಿರಾಪ್ ಪಡುಂ, ತಾಚ್ಯಾ ಭಾವಾಂಕ್ ಗುಲಾಮಾಂಚೊ ಗುಲಾಮ್ ತೊ ಜಾಂವ್\".",
      "26": "ಆನಿ ಉಪ್ರಾಂತ್ ತಾಣೆಂ ಮ್ಹಳೆಂ: \"ಸದೆಂವ್ ಜಾಂವ್ ಸರ್ವೆಸ್ಪರ್, ಶೆಮಾಚೊ ದೇವ್ ಆನಿ ಕಾನಾನ್ ಜಾಂವ್ ತಾಚೊ ಗುಲಾಮ್.",
      "27": "ಜಾಫೆತಾಕ್ ದೇವ್ ವ್ಹಡ್ ಕರುಂ, ಶೆಮಾಚ್ಯಾ ತಂಬಾಂನಿ ತೊ ವಸ್ತಿ ಕರುಂ, ಆನಿ ಕಾನಾನ್ ಜಾಂವ್ ತಾಚೊ ಗುಲಾಮ್.\"",
      "28": "ಆವ್ರಾ ಉಪ್ರಾಂತ್ ನೊಯೆ ಸಾಡೆ ತಿನ್ಶಿಂ ವರ್ಸಾಂ ಜಿಯೆಲೊ,",
      "29": "ಆನಿ ನೊವ್ಶಿಂ ಪನ್ನಾಸ್ ವರ್ಸಾಂಚೆ ಪ್ರಾಯೆರ್ ತೊ ಮೆಲೊ."
    },
    "10": {
      "1": "ನೊಯೆಚೆ ಪೂತ್ - ಶೆಮ್, ಹಾಮ್ ಆನಿ ಜಾಫೆತ್ - ಹಾಂಚಿ ವಂಶಾವಳ್ ಹಿ. ಆವ್ರಾ ಉಪ್ರಾಂತ್ ತಾಂಕಾಂ ಭುರ್ಗಿಂ ಜಲ್ಮಲಿಂ.",
      "2": "ಜಾಫೆತಾಚಿ ಸಂತತ್ ಹಿ: ಗೊಮೆರ್, ಮಾಗೊಗ್, ಮಾದಾಯ್, ಜಾವಾನ್, ತುಬಾಲ್, ಮೆಶೆಖ್ ಆನಿ ತಿರಾಸ್.",
      "3": "ಗೊಮೆರಾಚಿ ಸಂತತ್ ಹಿ: ಆಶ್ಕೆನಾಸ್, ರಿಫಾತ್ ಆನಿ ತೊಗಾರ್ಮಾ.",
      "4": "ಜಾವಾನಾಚಿ ಸಂತತ್ ಹಿ: ಎಲಿಶಾ, ತಾರ್ಶಿಶ್ ಆನಿ ಸೈಪ್ರಸ್ ಆನಿ ರೊದಾನೀಮ್.",
      "5": "ತಾಂಚೆ ವರ್ವಿಂ ಕರಾವಳಿಂಚ್ಯಾ ದೆಶಾಂನಿ ಆನಿ ದ್ವಿಪಾಂನಿ ವಸ್ತಿ ಕರ್ತಲೊ ಲೋಕ್ ಉಪ್ಜಲೊ. ಹಿ ಜಾಫೆತಾಚಿ ಸಂತತ್, ತಾಂಚ್ಯಾ ಭಾಸಾಂ ಆನಿ ದೆಶಾಂ ಪರ್ಮಾಣೆಂ, ಕುಳಿಯಾಂ ಆನಿ ರಾಷ್ಟ್ರಾಂ ಪರ್ಮಾಣೆಂ.",
      "6": "ಹೆಮಾಚಿ ಸಂತತ್ ಹಿ: ಕೂಶ್, ಎಜಿಪ್ತ್, ಪೂಟ್ ಆನಿ ಕಾನಾನ್.",
      "7": "ಕೂಶಾಚಿ ಸಂತತ್ ಹಿ: ಸೆಬಾ, ಹವೀಲ, ಸಾಬ್ತಾ, ರಾಗ್ಮಾ ಆನಿ ಸಾಬ್ತೇಕಾ. ರಾಗ್ಮಾಚಿ ಸಂತತ್ ಹಿ: ಸಾಬಾ ಆನಿ ದೆದಾನ್.",
      "8": "ಕೂಶಾಕ್ ನಿಮ್ರೊದ್ ಜಲ್ಮಲೊ. ಹೊ ಸಂಸಾರಾಚೊ ಪಯ್ಲೊ ಪರಾಕ್ರಮಿ ಜಾಲೊ.",
      "9": "ಸರ್ವೆಸ್ಪರಾಚೆ ಕೃಪೆನ್ ತೊ ಏಕ್ ನಿಪುಣ್ ಶಿಕಾರೆಗಾರ್ ಜಾವ್ನಾಸ್ಲೊ. ದೆಕುನ್ ಲೊಕಾನ್ ಅಶೆಂ ಸಾಂಗ್ಚೆಂ ಆಸಾ: \"ಸರ್ವೆಸ್ಪರ್ ತುಕಾ ನಿಮ್ರೊದಾ ಸಾರ್ಕೊ ಶಿಕಾರೆಗಾರ್ ಕರುಂ.\"",
      "10": "ಶಿನಾರ್ ದೆಶಾಚಿಂ ಬಾಬೆಲ್, ಯೆರೆಕ್, ಅಕ್ಕಾಡ್ ಆನಿ ಕಾಲ್ನೆ ತಾಚ್ಯಾ ರಾಜ್ಯಾಚೊ ಪಯ್ಲೊ ವಾಂಟೊ ಜಾಲಿಂ.",
      "11": "ತ್ಯಾ ದೆಶಾ ಥಾವ್ನ್ ತೊ ಅಸ್ಸೂರಾಕ್ ಗೆಲೊ. ಥಂಯ್ ತಾಣೆಂ ಭಾಂದ್‍ಲ್ಲಿಂ ಶಹರಾಂ ಹಿಂ: ನಿನೆವೆ, ರೆಹೊಬೊತ್‍ಈರ್, ಕಾಲಾ",
      "12": "ಆನಿ ರೆಸೆನ್, ಜೆಂ ನಿನೆವೆ ಆನಿ ಕಾಲಾ ಮಧೆಂ ಆಸಾ. ಕಾಲಾ ಏಕ್ ವ್ಹಡ್ ಶಹರ್.",
      "13": "ಎಜಿಪ್ತಾಚೆ ಸಂತತಿ ದಾವ್ನ್ ಉಪ್ಜಲ್ಲ್ಯಾ ಲೊಕಾಚೆ ದೇಶ್ ಹೆ: ಲೂದ್, ಆನಾಮ್, ಲೆಹಾಬ್, ನಾಪು.",
      "14": "ಪಾತ್ರುಸ್, ಕಾಸ್ಲು ಆನಿ ಕ್ರೀಟ್. ಫಿಲೆಸ್ತಿಯಾಗಾರ್ ಕಾಸ್ಲುಗಾರಾಂಚಿ ಸಂತತ್.",
      "15": "ಕಾನಾನಾಕ್ ಜಲ್ಮಲೆ ಸಿದೊನ್ - ಹೊ ಮಾಲ್ಗಡೊ - ಆನಿ ಹೆತ್.",
      "16": "ಕಾನಾನ್ ಹ್ಯಾ ಲೊಕಾಂಚೊಯ್ ಪುರ್ವಜ್: ಜೆಬುಸಿತ್, ಆಮೊರಿತ್, ಜಿರ್ಗಾಸಿತ್,",
      "17": "ಹಿವಿತ್, ಆರ್ಕಿತ್, ಸಿನಿತ್,",
      "18": "ಆರ್ವಾದಿತ್, ಜೆಮಾರಿತ್ ಆನಿ ಹಾಮಾತಿತ್. ಕಾನಾನ್‍ಗಾರಾಂಚ್ಯೊ ಕುಳಿಯೊ ಕ್ರಮೇಣ್ ಶಿಂಪಡ್ಲ್ಯೊ.",
      "19": "ಕಾನಾನ್‍ಗಾರಾಂಚೊ ಪ್ರದೇಶ್ ಸಿದೊನಾ ಥಾವ್ನ್ ಜೆರಾರಾಚೆ ಕುಶಿನ್ ಗಾಜಾ ಪರ್ಯಾಂತ್ ಆನಿ ಸೊದೊಮ್, ಗೊಮೊರ್ರಾ, ಆದ್ಮಾ ಆನಿ ಜೆಬೊಯಿಯ್ ಕುಶಿನ್ ಲೇಶಾ ಪರ್ಯಾಂತ್ ವಿಸ್ತಾರುನ್ ಆಸ್ಲೊ.",
      "20": "ಹಿ ಹಾಮಾಚಿ ಸಂತತ್, ತಾಂಚ್ಯಾ ಭಾಸಾಂ ಆನಿ ದೆಶಾಂ ಪರ್ಮಾಣೆಂ, ಕುಳಿಯಾಂ ಆನಿ ರಾಷ್ಟ್ರಾಂ ಪರ್ಮಾಣೆಂ.",
      "21": "ಜಾಫೆತಾಚೊ ವ್ಹಡ್ ಬಾವ್ ಶೆಮ್ ಸರ್ವ್ ಹೆಬ್ರೆವಾಂಚೊ ಪುರ್ವಜ್.",
      "22": "ಶೆಮಾಚೆ ಪೂತ್ ಹೆ: ಏಲಾಮ್, ಅಶೂರ್, ಅರ್ಪಕ್ಶಾದ್, ಲೂದ್ ಆನಿ ಆರಾಮ್.",
      "23": "ಆರಾಮಾಚೆ ಪೂತ್ ಹೆ: ಊಜ್, ಹೂಲ್, ಗೆತೆರ್ ಆನಿ ಮಾಶ್.",
      "24": "ಅರ್ಪಕ್ಶಾದಾಕ್ ಶೆಲಾ ಜಲ್ಮಲೊ ಆನಿ ಶೆಲಾಕ್ ಏಬೆರ್ ಜಲ್ಮಲೊ.",
      "25": "ಏಬೆರಾಕ್ ದೋಗ್ ಪೂತ್ ಜಲ್ಮಲೆ: ಎಕ್ಲ್ಯಾಚೆಂ ನಾಂವ್ ಪೆಲೆಗ್, ಕಿತ್ಯಾಕ್ ತಾಚ್ಯಾ ಕಾಳಾರ್ ದೇಶ್ ವಾಂಟೆ ಜಾಲೊ, ಆನಿ ತಾಚ್ಯಾ ಭಾವಾಚೆಂ ನಾಂವ್ ಜೊಕ್ತಾನ್.",
      "26": "ಜೊಕ್ತಾನಾಕ್ ಜಲ್ಮಲೆ ಆಲ್ಮೊದಾದ್, ಹಾಜಾರ್‍ಮಾವೆತ್, ಜೆರಾ,",
      "27": "ಹಾದೊರಾಮ್, ಉಜಾಲ್, ದಿಕ್ಲಾಹ,",
      "28": "ಒಬಾಲ್, ಆಬಿಮಾಯೆಲ್, ಶೆಬಾ",
      "29": "ಒಫೀರ್, ಹಾವೀಲಾ ಆನಿ ಜೊಬಾಬ್. ಹೆ ಸರ್ವ್ ಜೊಕ್ತಾನಾಚೆ ಪೂತ್.",
      "30": "ತಾಂಚೆ ವಸ್ತೆಚೊ ಪ್ರದೇಶ್ ಮೆಶಾ ದಾವ್ನ್ ಶೆಪಾರಾಚೆ ಕುಶಿನ್ ಉದೆಂತಿಚ್ಯಾ ದೊಂಗ್ರಾಳ್ ಪ್ರದೆಶಾ ಪರ್ಯಾಂತ್ ವಿಸ್ತಾರುನ್ ಆಸ್ಲೊ.",
      "31": "ಹಿ ಶೆಮಾಚಿ ಸಂತತ್, ತಾಂಚ್ಯಾ ಭಾಸಾಂ ಆನಿ ದೆಶಾಂ ಪರ್ಮಾಣೆಂ, ಕುಳಿಯಾಂ ಆನಿ ರಾಷ್ಟ್ರಾಂ ಪರ್ಮಾಣೆಂ.",
      "32": "ಹಿ ಸಗ್ಳಿ ನೊಯೆಚಿ ಸಂತತ್. ತಾಂಚ್ಯಾ ವಿವಿಧ್ ಕುಳಿಯಾಂ ಆನಿ ರಾಷ್ಟ್ರಾಂಚೆ ವಂಶಾವಳಿ ಪರ್ಮಾಣೆಂ. ಆವ್ರಾ ಉಪ್ರಾಂತ್ ಸಗ್ಳ್ಯಾ ಸಂಸಾರಾಚೊ ಲೋಕ್ ತಾಂಚೆ ವರ್ವಿಂ ಉಪ್ಜಲೊ."
    },
    "11": {
      "1": "ಸಗ್ಳ್ಯಾ ಸಂಸಾರಾರ್ ಮನಿಸ್ ಎಕ್‍ಚ್ ಭಾಸ್ ಉಲಯ್ತಾಲೆ ಆನಿ ಎಕಾಚ್ ಥರಾಚಿಂ ಉತ್ರಾಂ ವಾಪರ್ತಾಲೆ.",
      "2": "ಉದೆಂತಿ ದಾವ್ನ್ ತೆ ಪಯ್ಣ್ ಕರುನ್ ಆಸ್ತಾನಾ ಶಿನಾರ್ ದೆಶಾಂತ್ ತಾಂಕಾಂ ಏಕ್ ಮಯ್ದಾನ್ ಸುವಾತ್ ಮೆಳ್ಳಿ ಆನಿ ಥಂಯ್ ತಾಂಣಿಂ ವಸ್ತಿ ಕೆಲಿ.",
      "3": "ತೆ ಎಕಾಮೆಕಾಕ್ ಸಾಂಗಿಲಾಗ್ಲೆ: \"ಯೆಯಾ, ಆಮಿ ಮಾತಿಯೆಚೆ ಇಟೆ ಕರ್ಯಾಂ ಆನಿ ಉಜ್ಯಾಂತ್ ತೆ ಲಾಸ್ಯಾಂ.\" ಅಶೆಂ ಫಾತ್ರಾಂ ಬದ್ಲಾಕ್ ಇಟೆ ಆನಿ ಚುನ್ಯಾ ಬದ್ಲಾಕ್ ಡಾಮರ್ ತಾಂಣಿಂ ವಾಪರ್ಲಿ.",
      "4": "ಆನಿ ಉಪ್ರಾಂತ್ ತೆ ಮ್ಹಣಾಲೆ: \"ಯೆಯಾ, ಆಮಿ ಏಕ್ ಶಹರ್ ಆನಿ ಸರ್ಗಾಕ್ ತೆಂಕ್ತಾ ತಿತ್ಲೆಂ ಊಂಚ್ ಬುರುಜ್ ಬಾಂದ್ಯಾಂ. ಅಶೆಂ ಆಮಿ ಏಕ್ ವ್ಹಡ್ ನಾಂವ್ ಜೊಡ್ತಲ್ಯಾಂವ್ ಆನಿ ಸಗ್ಳೆ ಪೃಥ್ವೆರ್ ಶಿಂಪೆÇ್ಡನ್ ವೆಚೆ ನಾಂವ್.\"",
      "5": "ತೆದ್ನಾ ಸರ್ವೆಸ್ಪರ್ ಮನ್ಶಾ ಪುತಾಂನಿ ಬಾಂದ್‍ಲ್ಲೆಂ ಶಹರ್ ಆನಿ ಬುರುಜ್ ಪಳೆಂವ್ಚೆ ಖಾತಿರ್ ಸಕ್ಲಾ ದೆಂವ್ಲೊ.",
      "6": "ತಾಣೆಂ ಮ್ಹಳೆಂ: \"ಅಬ್ಳೆ ಆತಾಂ ತೆ ಏಕ್ ಲೋಕ್ ಜಾಲ್ಯಾತ್ ಆನಿ ತಾಂಕಾಂ ಆಸಾ ಏಕ್‍ಚ್ ಭಾಸ್, ತಾಂಚ್ಯಾ ಫುಡ್ಲ್ಯಾ ಕರ್ಣ್ಯಾಂಚೊ ಹೊ ಏಕ್ ಆರಂಭ್ ಮಾತ್ರ್. ಆನಿ ಮುಕಾರ್ ತಾಂಣಿಂ ಕರುಂಕ್ ಚಿಂತ್‍ಲ್ಲೆಂ ಕಿತೆಂಚ್ ತಾಂಕಾಂ ಅಸಾಧ್ಯ್ ಜಾಂವ್ಚೆಂ ನಾ.",
      "7": "ಯಾ, ಆಮಿ ಸಕ್ಲಾ ದೆಂವ್ಯಾಂ ಆನಿ ಎಕ್ಲ್ಯಾಕ್ ಆನ್ಯೆಕ್ಲ್ಯಾಚಿ ಭಾಸ್ ಸಮ್ಜನಾಶಿ ಕರುಂಕ್ ತಿ ಘುಸ್ಪಡಾವ್ನ್ ಸೊಡ್ಯಾಂ.\"",
      "8": "ಸರ್ವೆಸ್ಪರಾನ್ ತಾಂಕಾಂ ಥಂಯ್ ದಾವ್ನ್ ಸಗ್ಳ್ಯಾ ಸಂಸಾರಾರ್ ಶಿಂಪ್ಡಾಯ್ಲೆ ಆನಿ ತಾಂಣಿಂ ಶಹರ್ ಭಾಂದ್ಚೆಂ ಕಾಮ್ ಸೊಡ್ಲೆಂ.",
      "9": "ದೆಕುನ್ ತ್ಯಾ ಶಹರಾಕ್ ಬಾಬೆಲ್ ಮ್ಹಣ್ ನಾಂವ್ ಪಡ್ಲೆಂ, ಕಿತ್ಯಾಕ್ ಥಂಯ್ ಸರ್ವೆಸ್ಪರಾನ್ ಸಗ್ಳ್ಯಾ ಸಂಸಾರಾಚಿ ಭಾಸ್ ಘುಸ್ಪಡಾಯ್‍ಲ್ಲಿ ಆನಿ ಥಂಯ್ ಥಾವ್ನ್ ಲೊಕಾಕ್ ತಾಣೆಂ ಸಗ್ಳೆಂ ಪೃಥ್ವೆಚೆರ್ ಶಿಂಪ್ಡಾಯ್‍ಲ್ಲೊ.",
      "10": "ಶೆಮಾಚಿ ವಂಶಾವಳ್ ಹಿ: ಆವ್ರಾ ಉಪ್ರಾಂತ್ ದೋನ್ ವರ್ಸಾಂನಿ ಶೆಮಾಕ್ ಶೆಂಭರ್ ವರ್ಸಾಂಚೆ ಪ್ರಾಯೆರ್ ಅರ್ಪಕ್ಶಾದ್ ಜಲ್ಮಲೊ.",
      "11": "ಅರ್ಪಕ್ಶಾದಾಚ್ಯಾ ಜಲ್ಮಾ ಉಪ್ರಾಂತ್ ಶೆಮ್ ಪಾಂಯ್ಶಿಂ ವರ್ಸಾಂ ಜಿಯೆಲೊ ಆನಿ ತಾಕಾ ಪೂತ್ ಆನಿ ಧುವೊ ಜಲ್ಮಲಿಂ.",
      "12": "ಅರ್ಪಕ್ಶಾದಾಕ್ ಪಾಂತ್ತೀಸ್ ವರ್ಸಾಂಚೆ ಪ್ರಾಯೆರ್ ಶೆಲಾ ಜಲ್ಮಲೊ.",
      "13": "ಶೆಲಾಚ್ಯಾ ಜಲ್ಮಾ ಉಪ್ರಾಂತ್ ಅರ್ಪಕ್ಶಾದ್ ಚಾರ್ಶಿಂ ತೀನ್ ವರ್ಸಾಂ ಜಿಯೆಲೊ ಆನಿ ತಾಕಾ ಪೂತ್ ಆನಿ ಧುವೊ ಜಲ್ಮಲಿಂ.",
      "14": "ಶೆಲಾಕ್ ತೀಸ್ ವರ್ಸಾಂಚೆ ಪ್ರಾಯೆರ್ ಏಬೆರ್ ಜಲ್ಮಲೊ.",
      "15": "ಏಬೆರಾಚ್ಯಾ ಜಲ್ಮಾ ಉಪ್ರಾಂತ್ ಶೆಲಾ ಚಾರ್ಶಿಂ ತೀನ್ ವರ್ಸಾಂ ಜಿಯೆಲೊ ಆನಿ ತಾಕಾ ಪೂತ್ ಆನಿ ಧುವೊ ಜಲ್ಮಲಿಂ.",
      "16": "ಏಬೆರಾಕ್ ಚವ್ತೀಸ್ ವರ್ಸಾಂಚೆ ಪ್ರಾಯೆರ್ ಪೆಲೆಗ್ ಜಲ್ಮಲೊ.",
      "17": "ಪೆಲೆಗಾಚ್ಯಾ ಜಲ್ಮಾ ಉಪ್ರಾಂತ್ ಏಬೆರ್ ಚಾರ್ಶಿಂ ತೀಸ್ ವರ್ಸಾಂ ಜಿಯೆಲೊ ಆನಿ ತಾಕಾ ಪೂತ್ ಆನಿ ಧುವೊ ಜಲ್ಮಲಿಂ.",
      "18": "ಪೆಲೆಗಾಕ್ ತೀಸ್ ವರ್ಸಾಂಚೆ ಪ್ರಾಯೆರ್ ರೆಗು ಜಲ್ಮಲೊ.",
      "19": "ರೆಗುಚ್ಯಾ ಜಲ್ಮಾ ಉಪ್ರಾಂತ್ ಪೆಲೆಗ್ ದೊನ್ಶಿಂ ನೋವ್ ವರ್ಸಾಂ ಜಿಯೆಲೊ ಆನಿ ತಾಕಾ ಪೂತ್ ಆನಿ ಧುವೊ ಜಲ್ಮಲಿಂ.",
      "20": "ರೆಗುಕ್ ಬತ್ತೀಸ್ ವರ್ಸಾಂಚೆ ಪ್ರಾಯೆರ್ ಸೆರುಗ್ ಜಲ್ಮಲೊ.",
      "21": "ಸೆರುಗಾಚ್ಯಾ ಜಲ್ಮಾ ಉಪ್ರಾಂತ್ ರೆಗು ದೊನ್ಶಿಂ ಸಾತ್ ವರ್ಸಾಂ ಜಿಯೆಲೊ ಆನಿ ತಾಕಾ ಪೂತ್ ಆನಿ ಧುವೊ ಜಲ್ಮಲಿಂ.",
      "22": "ಸೆರುಗಾಕ್ ತೀಸ್ ವರ್ಸಾಂಚೆ ಪ್ರಾಯೆರ್ ನಾಹೊರ್ ಜಲ್ಮಲೊ.",
      "23": "ನಾಹೊರಾಚ್ಯಾ ಜಲ್ಮಾ ಉಪ್ರಾಂತ್ ಸೆರುಗ್ ದೊನ್ಶಿಂ ವರ್ಸಾಂ ಜಿಯೆಲೊ ಆನಿ ತಾಕಾ ಪೂತ್ ಆನಿ ಧುವೊ ಜಲ್ಮಲಿಂ.",
      "24": "ನಾಹೊರಾಕ್ ಎಕುಣ್ತೀಸ್ ವರ್ಸಾಂಚೆ ಪ್ರಾಯೆರ್ ತೆರಾ ಜಲ್ಮಲೊ.",
      "25": "ತೆರಾಚ್ಯಾ ಜಲ್ಮಾ ಉಪ್ರಾಂತ್ ನಾಹೊರ್ ಎಕ್ಶೆಂ ಧಾ ವರ್ಸಾಂ ಜಿಯೆಲೊ ಆನಿ ತಾಕಾ ಪೂತ್ ಆನಿ ಧುವೊ ಜಲ್ಮಲಿಂ.",
      "26": "ತೆರಾಕ್ ಸತ್ತರ್ ವರ್ಸಾಂಚೆ ಪ್ರಾಯೆರ್ ಅಬ್ರಾಮ್, ನಾಹೊರ್ ಆನಿ ಹಾರಾನ್ ಜಲ್ಮಲೆ.",
      "27": "ಹೀ ತೆರಾಚಿ ವಂಶಾವಳ್: ತೆರಾಕ್ ಅಬ್ರಾಮ್, ನಾಹೊರ್ ಆನಿ ಹಾರಾನ್ ಜಲ್ಮಲೆ; ಹಾರಾನಾಕ್ ಲೋಟ್ ಜಲ್ಮಲೊ.",
      "28": "ಉಪ್ರಾಂತ್ ಹಾರಾನ್ ಆಪ್ಲ್ಯಾ ಮಾಯ್ ದೆಶಾಚ್ಯಾ ಕಾಲ್ದೆಯಾಚ್ಯಾ ಊರಾಂತ್ ಆಪ್ಲೆ ಬಾಪುಯ್ ಜಿವಂತ್ ಆಸ್ತಾನಾ ಮೆಲೊ.",
      "29": "ಅಬ್ರಾಮ್ ಆನಿ ನಾಹೊರ್ ಲಗ್ನ್ ಜಾಲೆ. ಅಬ್ರಾಮಾಚೆ ಬಾಯ್ಲೆಚೆಂ ನಾಂವ್ ಸಾರಾಯ್ ಆನಿ ನಾಹೊರಾಚೆ ಬಾಯ್ಲೆಚೆಂ ನಾಂವ್ ಮಿಲ್ಕಾ; ತಿ ಹಾರಾನಾಚಿ ಧುವ್. ಹಾರಾನಾಕ್ ಆನ್ಯೇಕ್ ಧುವ್ ಆಸ್ಲಿ ಆನಿ ತಿಚೆಂ ನಾಂವ್ ಇಸ್ಕಾ.",
      "30": "ಸಾರಾಯ್ ವಾಂಜ್ಡಿ ಜಾವ್ನಾಸ್ಲಿ; ತಿಕಾ ಭುರ್ಗಿಂ ನಾತ್ಲಿಂ.",
      "31": "ತೆರಾನ್ ಆಪ್ಲ್ಯಾ ಪುತಾಕ್ ಅಬ್ರಾಮಾಕ್, ಹಾರಾನಾಚ್ಯಾ ಪುತಾಕ್ ಲೋಟಾಕ್ ಮ್ಹಣ್ಜೆ ಆಪ್ಲ್ಯಾ ನಾತ್ವಾಕ್, ಆಪ್ಲೆ ಸುನೆಕ್ ಸಾರಾಯ್ಕ್, ಮ್ಹಣ್ಜೆ ಅಬ್ರಾಮಾಚೆ ಬಾಯ್ಲೆಕ್, ಸಾಂಗಾತಾ ಘೆತ್ಲಿಂ ಆನಿ ಕಾನಾನ್ ದೆಶಾಕ್ ವೆಚೆ ಖಾತಿರ್ ಕಾಲ್ದೆಯಾಚೆಂ ಊರ್ ಸೊಡುನ್ ತಿಂ ಗೆಲಿಂ. ಹಾರಾನಾಂತ್ ತಿಂ ಪಾವ್ತಚ್ ಥಂಯ್ ತಾಂಣಿಂ ವಸ್ತಿ ಕೆಲಿ.",
      "32": "ತೆರಾ ದೊನ್ಶಿ ಪಾಂಚ್ ವರ್ಸಾಂ ಜಿಯೆಲೊ ಆನಿ ಹಾರಾನಾಂತ್ ತೊ ಮೆಲೊ."
    },
    "12": {
      "1": "ಸರ್ವೆಸ್ಪರಾನ್ ಆಬ್ರಾಮಾಕ್ ಮ್ಹಳೆಂ: \"ತುಜ್ಯಾ ದೆಶಾಂತ್ಲೊ, ತುಜ್ಯಾ ದಾಯ್ಜ್ಯಾಂ ಗೊತ್ರ್ಯಾಂ ಮಧ್ಲೊ ಆನಿ ತುಜ್ಯಾ ಬಾಪಾಯ್ಚ್ಯಾ ಘರಾಂತ್ಲೊ ಭಾಯ್ರ್ ಸರ್ ಆನಿ ಹಾಂವ್ ತುಕಾ ದಾಕಯ್ತಲೊಂ ತ್ಯಾ ದೆಶಾಕ್ ವಚ್.",
      "2": "ಹಾಂವ್ ತುಜೆ ಥಾವ್ನ್ ಏಕ್ ವ್ಹಡ್ ಪರ್ಜಾ ಉಪ್ಜಯ್ತಲೊಂ. ತುಜೆರ್ ಹಾಂವ್ ಆಶಿರ್ವಾದ್ ಘಾಲ್ತಲೊಂ ಆನಿ ತುಜೆಂ ನಾಂವ್ ವರ್ತೆಂ ಕರ್ತಲೊಂ ಆನಿ ತುಂ ಜಾತಲೊಯ್ ಏಕ್ ಆಶಿರ್ವಾದ್.",
      "3": "ತುಜೆರ್ ಆಶಿರ್ವಾದ್ ಘಾಲ್ತಲ್ಯಾಂಚೆರ್ ಹಾಂವ್‍ಯೀ ಆಶಿರ್ವಾದ್ ಘಾಲ್ತಲೊಂ, ತುಜೆರ್ ಶಿರಾಪ್ ಘಾಲ್ತಲ್ಯಾಂಚೆರ್ ಹಾಂವ್‍ಯೀ ಶಿರಾಪ್ ಘಾಲ್ತಲೊಂ. ಸಂಸಾರಾಚಿಂ ಸರ್ವ್ ರಾಷ್ಟ್ರಾಂ ತುಜೆ ಉದೆಶಿಂ ಆಪ್ಣಾಚೆರ್ ಆಶಿರ್ವಾದ್ ಮಾಗ್ತಲಿಂ.\"",
      "4": "ಸರ್ವೆಸ್ಪರಾಚ್ಯಾ ಉತ್ರಾಕ್ ಪಾಳೊ ದಿವ್ನ್ ಅಬ್ರಾಮ್ ಭಾಯ್ರ್ ಸರ್ಲೊ ಆನಿ ಲೋಟ್‍ಯೀ ತಾಚೆ ಸವೆಂ ಗೆಲೊ. ಅಬ್ರಾಮ್ ಹಾರಾನ್ ಸೊಡುನ್ ಗೆಲೊ ತೆದ್ನಾ ತಾಕಾ ಪಾವುಣ್ಶೆಂ ವರ್ಸಾಂ ಪ್ರಾಯ್.",
      "5": "ಅಬ್ರಾಮ್ ಆಪ್ಲೆ ಬಾಯ್ಲೆ ಸಾರಾಯ್ಕ್ ಆಪ್ಲ್ಯಾ ಪುತ್ನ್ಯಾಕ್ ಲೊಟಾಕ್, ಆನಿ ಹಾರಾನಾಂತ್ ಪುಂಜಾಯ್‍ಲ್ಲೆಂ ಸಗ್ಳೆಂ ಧನ್‍ದಿರ್ವೆಂ ಆನಿ ಆಪ್ಲ್ಯಾ ಚಾಕ್ರಾಂಕ್ ಆನಿ ಚಾಕರ್ಣಿಂ ಘೆವ್ನ್ ಕಾನಾನ್ ದೆಶಾಕ್ ಪಯ್ಣ್ ಕರುನ್ ಗೆಲೊ ಆನಿ ಥಂಯ್ ಪಾವ್ಲೊ.",
      "6": "ಅಬ್ರಾಮ್ ಶೆಕೆಮಾಚ್ಯಾ ಪವಿತ್ರ್ ಜಾಗ್ಯಾಕ್, ಮ್ಹಣ್ಜೆ ಮೊರೆಚ್ಯಾ ಪವಿತ್ರ್ ರುಕಾ ಸರ್ಶಿಂ ಪಾವಸರ್ ತ್ಯಾ ದೆಶಾಂತ್ಲ್ಯಾನ್ ಮುಕಾರ್ ಗೆಲೊ. ತ್ಯಾ ಕಾಳಾರ್ ಕಾನಾನ್‍ಗಾರಾಂ ತ್ಯಾ ದೆಶಾಂತ್ ವಸ್ತಿ ಕರ್ತಾಲಿಂ.",
      "7": "ಸರ್ವೆಸ್ಪರ್ ಆಬ್ರಾಮಾಕ್ ದಿಷ್ಟಿ ಪಡ್ಲೊ ಆನಿ ಮ್ಹಣಾಲೊ: \"ಹೊ ದೇಶ್ ಹಾಂವ್ ತುಜೆ ಸಂತತಿಕ್ ದಿತಲೊಂ.\" ಆನಿ ಆಪ್ಣಾಕ್ ದಿಷ್ಟಿ ಪಡಲ್ಲ್ಯಾ ಸರ್ವೆಸ್ಪರಾಕ್ ತಾಣೆಂ ಥಂಯ್ ಏಕ್ ವೆದಿ ಭಾಂದ್ಲಿ.",
      "8": "ತೊ ಥಂಯ್ ಥಾವ್ನ್ ಬೆತೆಲಾಚೆ ಉದೆಂತಿಕ್ ಆಸ್ಲೆಲ್ಯಾ ದೊಂಗ್ರಾಳ್ ಪ್ರದೆಶಾಕ್ ಗೆಲೊ ಆನಿ ಥಂಯ್ ತಾಣೆಂ ಆಪ್ಲೆ ತಂಬು ಮಾರ್ಲೊ. ತ್ಯಾ ತಂಬಾಚೆ ಆಸ್ತಮ್ತೆಕ್ ಬೆತೆಲ್ ಆನಿ ಉದೆಂತಿಕ್ ಆಯಿ ಮ್ಹಳ್ಳೆ ಗಾಂವ್ ಆಸ್ಲೆ. ಥಂಯ್ ಸರ್ವೆಸ್ಪರಾಕ್ ತಾಣೆಂ ಏಕ್ ವೆದಿ ಬಾಂದ್ಲಿ ಆನಿ ಸರ್ವೆಸ್ಪರಾಚೆಂ ನಾಂವ್ ತಾಣೆಂ ಉಲೊ ಮಾರ್ಲೆಂ.",
      "9": "ಉಪ್ರಾಂತ್ ಅಬ್ರಾಮ್ ನೆಗೆಬಾಚೆ ವಾಟೆನ್ ಪಯ್ಣ್ ಕರಿತ್ ಗೆಲೊ.",
      "10": "ಕಾನಾನ್ ದೆಶಾಂತ್ ಏಕ್ ದುಕಳ್ ಪಡ್ಲೊ. ದುಕಳ್ ಇತ್ಲೊ ಕಠಿಣ್ ಆಸ್ಲೊ, ಕಿ ಅಬ್ರಾಮ್ ಎಜಿಪ್ತಾಂತ್ ವಸ್ತಿ ಕರ್ಚೆ ಖಾತಿರ್ ಭಾಯ್ರ್ ಸರುನ್ ಗೆಲೊ.",
      "11": "ಎಜಿಪ್ತಾಕ್ ಲಾಗಿಂ ಪಾವ್ತಾನಾ ಆಪ್ಲೆ ಬಾಯ್ಲೆ ಸಾರಾಯ್ಕ್ ತಾಣೆಂ ಮ್ಹಳೆಂ: \"ತುಂ ಏಕ್ ಸುಂದರ್ ಸ್ತ್ರೀ ಮ್ಹಣ್ ಹಾಂವ್ ಜಾಣಾಂ.",
      "12": "ಎಜಿಪ್ತ್‍ಗಾರ್ ತುಕಾ ಪಳೆವ್ನ್ ಮ್ಹಣ್ತಲೆ: 'ಹಿ ತಾಚಿ ಬಾಯ್ಲ್!' ಆನಿ ಮ್ಹಾಕಾ ತೆ ಜಿವ್ಶಿಂ ಮಾರ್ತಲೆ ಆನಿ ತುಕಾ ವಾಂಚುಂಕ್ ಸೊಡ್ತಲೆ.",
      "13": "ದೆಕುನ್ ತುಂ ಮ್ಹಜಿ ಭಯ್ಣ್ ಮ್ಹಣ್ ಸಾಂಗ್. ಅಶೆಂ ತುಕಾ ಲಾಗುನ್ ಮ್ಹಾಕಾ ಮಾನಾನ್ ಲೆಖ್ತಲೆ ಆನಿ ಹಾಂವ್ ಜಿವಂತ್ ಉರ್ತಲೊಂ.\"",
      "14": "ಅಬ್ರಾಮ್ ಎಜಿಪ್ತಾಕ್ ಆಯ್ಲೊ ತೆದ್ನಾ ಎಜಿಪ್ತ್‍ಗಾರಾಂಕ್ ತಾಚಿ ಬಾಯ್ಲ್ ಭೋವ್ ಸುಂದರ್ ದಿಸ್ಲಿ.",
      "15": "ಫಾರಾವ್ಯಾಚ್ಯಾ ಕಾರ್ಬಾರ್ಯಾಂನಿ ತಿಕಾ ದೆಕ್ಲಿ ಆನಿ ತಾಚೆ ಲಾಗಿಂ ತಿಚಿ ವಾಖಾಣ್ಣಿ ಕೆಲಿ. ಆನಿ ತಾಂಣಿಂ ತಿಕಾ ಫಾರಾವ್ಯಾಚ್ಯಾ ರಾವ್ಳೆರಾಕ್ ಹಾಡ್ಲಿ.",
      "16": "ತಿಕಾ ಲಾಗುನ್ ರಾಯಾನ್ ಅಬ್ರಾಮಾಕ್ ಮಾನಾನ್ ಲೆಖ್ಲೊ. ತಾಣೆಂ ಅಬ್ರಾಮಾಕ್ ಬಕ್ರೆ, ಪಾಡೆ, ಗಾಡ್ವಾಂ, ಚಾಕರ್, ಚಾಕರ್ಣಿಂ ಆನಿ ಕರಿಂ ದಿಲಿಂ.",
      "17": "ಪೂಣ್ ಅಬ್ರಾಮಾಚೆ ಬಾಯ್ಲೆ ಸಾರಾಯ್ಕ್ ಲಾಗುನ್ ದೆವಾನ್ ಫಾರಾವ್ಯಾಚೆರ್ ಆನಿ ತಾಚ್ಯಾ ಘರಾಣ್ಯಾಚೆರ್ ಖರ್ಗಾಂ ಧಾಡ್ಲಿಂ.",
      "18": "ತೆದ್ನಾ ಫಾರಾವ್ಯಾನ್ ಅಬ್ರಾಮಾಕ್ ಆಪೊಂವ್ಕ್ ಧಾಡ್ಲೊಂ ಆನಿ ತಾಕಾ ವಿಚಾರ್ಲೆಂ: \"ತುವೆಂ ಮ್ಹಾಕಾ ಕಿತೆಂ ಕೆಲೆಂಯ್? ತಿ ತುಜಿ ಬಾಯ್ಲ್ ಮ್ಹಣ್ ಮ್ಹಾಕಾ ಕಿತ್ಯಾಕ್ ಸಾಂಗ್ಲೆಂ ನಾಂಯ್?",
      "19": "'ತಿ ಮ್ಹಜಿ ಭಯ್ಣ್' ಮ್ಹಣ್ ತುವೆಂ ಮ್ಹಾಕಾ ಸಾಂಗುನ್ ಹಾಂವೆಂ ತಿಕಾ ಮ್ಹಜಿ ಬಾಯ್ಲ್ ಕರುನ್ ಘೆಶೆಂ ಕಿತ್ಯಾಕ್ ಕೆಲೆಂಯ್? ಅಳೆ, ಹಾಂಗಾ ಆಸಾ ತುಜಿ ಬಾಯ್ಲ್; ತಿಕಾ ಘೆವ್ನ್ ಹಾಂಗಾಚೊ ಚಲ್.\"",
      "20": "ಉಪ್ರಾಂತ್ ಫಾರಾವ್ಯಾನ್ ತಾಚೆ ವಿಶಾಂತ್ ಆಪ್ಲ್ಯಾ ಮನ್ಶಾಂಕ್ ಆಜ್ಞಾ ದಿಲಿ ಆನಿ ತಾಂಣಿಂ ಅಬ್ರಾಮಾಕ್ ತಾಚೆ ಬಾಯ್ಲೆ ಆನಿ ಸಗ್ಳ್ಯಾ ಧನ್‍ದಿವ್ರ್ಯಾ ಸವೆಂ ದೆಶಾಂತ್ಲೊ ಭಾಯ್ರ್ ಧಾಡ್ಲೊ."
    }
  }
}
